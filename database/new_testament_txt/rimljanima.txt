Naslov i pozdrav
1 Pavao, sluga Krista Isusa, pozvan za apostola, odvojen za Evanđelje Božje,
2koje On unaprijed obeća po svojim prorocima u svetim Pismima 
3o Sinu svojemu, rođenom od potomstva Davidova po tijelu,
4postavljenom za Sina Božjega, u sili, po Duhu svetosti i uskrsnućem od mrtvih: o Isusu Kristu, Gospodinu našemu,
5po kome primismo milost i apostolstvo da privedemo k poslušnosti vjere sve narode, poradi imena njegova.
6Među njima ste i vi pozvani od Isusa Krista.
7Svima u Rimu, ljubimcima Božjim, pozvanima, svetima. Milost vam i mir od Boga, Oca našega, i Gospodina Isusa Krista.

Zahvala i molitva
8Ponajprije zahvaljujem Bogu svojemu po Isusu Kristu za sve vas, što se vaša vjera proglašuje diljem svijeta. 9Jer svjedok mi je Bog, komu služim duhom svojim u Evanđelju Sina njegova, da vas neprestance spominjem10uvijek u svojim molitvama, moleći da mi voljom Božjom napokon uspije već jednom doći k vama. 11Jer čeznem vidjeti vas da vam udijelim nešto duhovnog dara za vaše osnaženje, 12to jest: da se uzajamno ohrabrimo zajedničkom vjerom, vašom i mojom. 13A ne bih htio da ne znate, braćo, da sam često namjeravao doći k vama, i sve dosad bio spriječen, da i među vama uberem koji plod kao i među drugim narodima. 14Dužnik sam i Grcima i barbarima, i mudrima i neobrazovanima. 15Pa tako i sâm žudim da i vama, koji ste u Rimu, navijestim Evanđelje.

Evanđelje - sila Božja
16Ne stidim se Evanđelja, jer je ono sila Božja na spasenje svakomu tko vjeruje: najprije Židovu, pa Grku. 17Jer pravednost se Božja u njemu otkriva, od vjere k vjeri, kao što je pisano: »Pravednik će od vjere živjeti.« 

Gnjev Božji nad poganima
18Otkriva se, naime, s neba gnjev Božji na svaku bezbožnost i nepravednost ljudi koji istinu potiskuju nepravednošću. 19Jer ono što je spoznatljivo o Bogu, njima je očitovano: Bog im očitova. 20Jer se ono nevidljivo njegovo od postanka svijeta - njegova vječna moć i božanstvo - promišljanjem jasno vidi po stvorenome, tako da nemaju izlike. 21Jer premda spoznaše Boga, ne proslaviše ga kao Boga, niti mu zahvališe, nego postadoše isprazni u svojim razmišljanjima i njihovo se nerazumno srce pomrači. 22Tvrdeći da su mudri, poludješe, 23te zamijeniše slavu neraspadljiva Boga obličjem lika raspadljiva čovjeka, i pticā, i četveronožaca i gmazova. 24Zato ih je Bog u požudama srdaca njihovih predao nečistoti, da sami obeščašćuju svoja tijela, 25oni što su zamijenili istinu Božju za laž, te štovali i služili stvorenje namjesto Stvoritelja, koji je blagoslovljen u vjekove. Amen.
26Stoga ih je Bog predao sramnim strastima; pa i njihove su žene zamijenile naravno općenje s protunaravnim. 27A tako su se i muškarci, ostavivši naravno općenje sa ženom, uspalili u pohoti svojoj jedni za drugima, čineći muškarci s muškarcima bestidnosti i sami na sebi primajući plaću koju su za svoju nastranost i trebali primiti. 28I kako nisu smatrali valjanim držati se spoznajē Boga, Bog ih predade nevaljalom umu, da čine što ne dolikuje, 29ispunjeni svakom nepravednošću, opačinom, lakomošću, zloćom, prepuni zavisti, ubojstva, svađe, prijevare, zluradosti; ogovarači, 30klevetnici, bogomrsci, drznici, oholice, hvastavci, izmišljači zala, neposlušni roditeljima, 31nerazumni, vjerolomci, bešćutni, nemilosrdni. 32Premda znaju za odredbu Božju, da oni koji takvo što čine zaslužuju smrt, oni ne samo da to čine nego i odobravaju onima koji to čine.

Gnjev Božji nad Židovima
2 Zato si bez isprike, svaki čovječe koji sudiš, jer u čemu sudiš drugomu, samoga sebe osuđuješ, jer ti koji sudiš činiš to isto. 2A znamo da je sud Božji po istini nad onima koji takvo što čine. 3Misliš li, ti čovječe koji sudiš onima koji čine takvo što a i sâm činiš to isto, da ćeš izbjeći sud Božji? 4Ili prezireš bogatstvo njegove dobrote, i strpljivosti i snošljivosti, ne znajući da te Božja dobrota k obraćenju vodi? 5Nego svojom okorjelošću i neobraćenim srcem prikupljaš na sebe gnjev za Dan gnjeva i otkrivenja pravednog suda Božjeg, 6koji će »svakomu uzvratiti po njegovim djelima«. 7Onima koji ustrajnošću u dobru djelu traže slavu i čast i neraspadljivost - život vječni. 8Onima pak što iz sebičnosti, i ne slušajući istinē slušaju nepravednost - gnjev i srdžbu. 9Nevolja i tjeskoba na svaku dušu čovječju koja čini zlo, najprije na Židova, pa na Grka, 10a slava, i čast, i mir svakomu koji čini dobro, najprije Židovu, pa Grku. 11Jer u Boga nema pristranosti. 12Jer koji bez Zakona sagriješiše, bez Zakona će i propasti; a koji sagriješiše pod Zakonom, po Zakonu će biti suđeni - 13jer pred Bogom nisu pravedni slušatelji Zakona, nego će izvršitelji Zakona biti opravdani. 14Jer kad pogani, koji nemaju Zakona, po naravi čine ono što je po Zakonu, oni su, premda Zakona nemaju, sami sebi Zakon, 15čime pokazuju da je djelo Zakona zapisano u njihovim srcima, o čemu susvjedoči i njihova savjest, a i rasuđivanja kojima se među sobom optužuju ili brane, 16- u Dan u koji će Bog po Isusu Kristu, prema mojem Evanđelju, suditi ljudskim tajnama. 

Židov - po Duhu, a ne po slovu
17Ako pak ti, koji se nazivaš Židovom i oslanjaš o Zakon i dičiš se Bogom, 18i koji poznaješ Volju i Zakonom poučen razlučuješ što je bolje, 19i koji si uvjeren da si vođa slijepih, svjetlo onima u tami, 20odgojitelj nerazumnih, učitelj nezrelih, budući da u Zakonu imaš oličenje znanja i istine .., 21ti, dakle, koji drugoga učiš, samoga sebe ne učiš! Ti koji propovijedaš da se ne krade, kradeš! 22Ti koji govoriš da se ne čini preljub, preljub činiš! Ti kojemu su odvratni idoli, pljačkaš im hramove! 23Ti koji se dičiš Zakonom, obeščašćuješ Boga kršenjem Zakona! 24»Jer se zbog vas ime Božje huli među poganima«, kao što je i pisano. 25Obrezanje, dakako, koristi ako Zakon vršiš; ako si pak kršitelj Zakona, tvoje je obrezanje postalo neobrezanje. 26Ako dakle neobrezanik drži propise Zakona, neće li se neobrezanje njegovo smatrati obrezanjem? 27I onaj koji je po naravi neobrezanik, a Zakon izvršuje, sudit će tebi, koji si kršitelj Zakona, a imaš i slovo i obrezanje. 28Jer nije Židov koji je to izvanjski, niti je obrezanje ono izvanjsko na tijelu, 29nego je onaj Židov koji je to u nutrini, i obrezanje je ono srca, po Duhu, a ne po slovu. Pohvala mu nije od ljudi, nego od Boga.

Židovska nevjernost i Božja vjernost
3 Koja je dakle prednost Židova? Ili: kakva je korist u obrezanju? 2Velika, u svakom pogledu! Pa najprije: povjerene su im riječi Božje. 3I što? Ako su neki bili nevjerni, neće li njihova nevjernost obesnažiti Božju vjernost? 4Nipošto! Nego, Bog neka bude istinit, a svaki čovjek lažac, kao što je i pisano: »Da pravedan budeš u svojim riječima i pobijediš kad te budu sudili.« 5No ako naša nepravednost ističe Božju pravednost, što ćemo reći? Nije li Bog nepravedan kad iskazuje gnjev? - ljudski govorim. 6Nipošto! Jer kako će inače Bog suditi svijetu? 7Ako istina Božja mojom laži izobiluje na njegovu slavu, zašto da još i ja budem suđen kao grješnik? 8I zar da - kako nas neki kleveću i tvrde da govorimo - »učinimo zlo da dođe dobro«? Njihova je osuda pravična. 

Sav je svijet kriv pred Bogom
9Što dakle? Jesmo li mi bolji? Nikako! Jer već optužismo, i Židove i Grke, da su pod grijehom, 10kao što je i pisano: 
»Nema pravedna ni jednoga;
11nema razumna, nema ga koji Boga traži.
12Svi zastraniše, zajedno se pokvariše, 
nema ga koji čini dobro, nema čak ni jednoga.
13Grob otvoren grlo je njihovo, 
jezicima svojim obmanjuju. 
Zmijski je otrov na usnama njihovim.
14Usta su im puna kletve i gorčine.
15Noge njihove hitre su da proliju krv.
16Razvaline i bijeda na njihovim su putovima.
17Put mira oni ne poznaju.
18Nema straha Božjega pred očima njihovim.«
19A znamo da sve što Zakon kaže govori to onima koji su pod Zakonom, da svaka usta zamuknu i sav svijet bude kriv pred Bogom. 20Jer djelima Zakona nitko pred Njim neće biti opravdan. Po Zakonu, doista - samo spoznaja grijeha.

Pravednost Božja
21A sada se bez Zakona očitovala pravednost Božja, posvjedočena Zakonom i Prorocima, 22i to pravednost Božja po vjeri Isusa Krista, za sve koji vjeruju, jer nema razlike: 23doista, svi su sagriješili i uskraćena im je Božja slava, 24a opravdani su besplatno njegovom milošću po otkupljenju u Kristu Isusu. 25Njega Bog izloži kao Pomirilište, po vjeri, svojom krvlju, da pokaže svoju pravednost prelazeći preko prije počinjenih grijeha, 26u strpljivosti Božjoj, kako bi pokazao svoju pravednost u sadašnje vrijeme; da sâm bude pravedan i da opravdava onoga koji je od vjere Isusove.

Zakon vjere
27Gdje je dakle hvalisanje? Isključeno je. Po kojem zakonu? Po onome djelā? Ne, nego po zakonu vjere. 28Jer smatramo da čovjek biva opravdan vjerom bez djela Zakona. 29Je li Bog samo Židovā? Nije li i pogana? Da, i pogana, 30jer stvarno jedan je Bog koji će opravdati obrezanike iz vjere i neobrezanike po vjeri. 31Obesnažujemo li tako Zakon po vjeri? Nipošto! Naprotiv, mi Zakon utvrđujemo.

Abraham opravdan vjerom
4 Što ćemo dakle reći da je našao Abraham, praotac naš po tijelu? 2Jer da Abraham bî djelima opravdan, imao bi se čime dičiti, ali ne pred Bogom. 3Tľ što Pismo govori? »Povjerova Abraham Bogu i uračuna mu se u pravednost.« 4A onomu koji radi, plaća se ne računa po milosti, nego po dugu. 5Onomu pak tko ne radi, nego vjeruje u Onoga koji opravdava bezbožnika, vjera se njegova uračunava u pravednost, 6kao što i David opisuje blaženstvo čovjeka kojemu Bog uračunava pravednost bez djela: 
7»Blaženi oni kojima su bezakonja oproštena i kojima su grijesi pokriveni! 
8Blažen je čovjek kojemu Gospodin neće uračunati grijeha!« 
9Ovo dakle blaženstvo, je li samo za obrezanike, ili i za neobrezanike? Jer kažemo: »Uračuna se Abrahamu vjera u pravednost.« 10Kako mu se dakle uračuna? Kad je bio u obrezanju ili u neobrezanju? Ne kad je bio u obrezanju, nego dok je bio u neobrezanju! 11I primi znak obrezanja kao pečat pravednosti po vjeri dok još bijaše u neobrezanju, da bude otac svih koji vjeruju, onih bez obrezanja, te da se i njima uračuna pravednost, 12i otac obrezanika, onih koji nisu samo obrezani nego i hode stopama vjere još neobrezanika, oca našega Abrahama. 13Jer nije po Zakonu dano obećanje Abrahamu ili njegovu potomstvu da će biti baštinik svijeta, nego po pravednosti vjere. 14Jer ako su baštinici samo oni iz Zakona, onda je vjera prazna i obećanje ništetno. 15Jer Zakon proizvodi gnjev; gdje pak nema Zakona, nema ni prekršaja. 16Stoga iz vjere, da bude po milosti, te obećanje bude zajamčeno svemu potomstvu, ne samo onome od Zakona nego i onome od vjere Abrahama, koji je otac svih nas. 17Kao što je pisano: »Postavljam te ocem mnogih naroda«, pred Onim komu povjerova - Bogom koji oživljuje mŤtvē i poziva ne-bića da budu bića. 18Protiv nade, u nadi, on povjerova - da postane otac mnogim narodima, prema onome što je rečeno: »Toliko će biti tvoje potomstvo.« 19Ne pokolebavši se u vjeri, promotri tijelo svoje već obamrlo - bilo mu je oko stotinu godina - i zamrlost krila Sarina, 20i spram obećanju Božjem nije u nevjeri dvojio, nego ojača u vjeri davši slavu Bogu, 21posvema uvjeren da On može učiniti ono što je obećao. 22Zato mu se i uračuna u pravednost. 23No nije samo za njega zapisano: »Uračuna mu se«, 24nego i za nas kojima se ima uračunati, kao onima što vjeruju u Onoga koji uskrisi Isusa, Gospodina našega, od mrtvih, 25predana zbog naših prijestupa i uskrišena radi našeg opravdanja.

Opravdani vjerom imamo mir s Bogom
5 Opravdani dakle vjerom, imamo mir s Bogom po Gospodinu našemu Isusu Kristu, 2po kome smo u vjeri stekli pristup u ovu milost u kojoj stojimo i dičimo se u nadi slave Božje. 3I ne samo to, nego se dičimo i u nevoljama, znajući da nevolja proizvodi ustrajnost, 4ustrajnost prokušanost, a prokušanost nadu. 5A nada nas ne postiđuje, zato što je ljubav Božja izlivena u srcima našim po Duhu Svetom, koji nam je dan. 6Jer Krist je, dok još bijasmo slabi, u pravo vrijeme umro za bezbožnike. 7Jer jedva bi tko za pravednoga umro; za dobroga bi se još tko možda i usudio umrijeti. 8Ali Bog pokaza svoju ljubav prema nama tako što Krist, dok još bijasmo grješnici, za nas umrije. 9Mnogo ćemo se dakle više, pošto smo sada opravdani krvlju njegovom, spasiti po njemu od gnjeva. 10Jer ako se, dok još neprijatelji bijasmo, s Bogom pomirismo po smrti Sina njegova, mnogo ćemo se prije, već izmireni, spasiti njegovim životom! 11I ne samo to, nego se dičimo u Bogu po Gospodinu našemu Isusu Kristu, po kome sada primismo pomirenje. 

Adam i Krist
12Stoga, kao što po jednom čovjeku uđe u svijet grijeh i po grijehu smrt, tako i na sve ljude smrt prijeđe, time što svi sagriješiše -. 13Jer do Zakona grijeh bijaše na svijetu, ali se grijeh ne uračunava dok nema Zakona. 14Ipak, smrt je kraljevala od Adama do Mojsija i nad onima koji ne sagriješiše slično prekršaju Adamovu, koji je lik onoga koji ima doći. 15Ali nije s prijestupom kao i s darom milosti. Jer ako prijestupom jednoga mnogi pomriješe, mnogo prije milost Božja i dar milošću jednoga čovjeka, Isusa Krista, mnoge preplaviše. 16Dar nije kao kad je jedan sagriješio, jer presuda od jednoga posta osudom, dok dar milosti od mnogih prijestupa - opravdanjem. 17Jer ako prijestupom jednoga smrt zakraljeva po tome jednomu, mnogo će prije oni koji primaju izobilje milosti i dara pravednosti, kraljevati u životu po jednomu - Isusu Kristu. 18Dakle, kao što je po prijestupu jednoga osuda na sve ljude, tako je i po pravednosti jednoga za sve ljude opravdanje života. 19Jer kao što neposlušnošću jednoga čovjeka mnogi postadoše grješni, tako će i poslušnošću jednoga mnogi postati pravedni. 20A Zakon pridođe da se umnoži prijestup. Ali gdje se umnoži grijeh, još se više umnoži milost, 21tako da, kao što grijeh zakraljeva u smrti, tako i milost kraljuje pravednošću za život vječni po Isusu Kristu Gospodinu našemu.

Krštenje u Krista Isusa
6 Što ćemo dakle reći? Da ostanemo u grijehu kako bi se milost umnožila? 2Nipošto! Mi koji umrijesmo grijehu, kako ćemo još živjeti u njemu? 3Ili zar ne znate da svi mi koji smo kršteni u Krista Isusa - u smrt smo njegovu kršteni? 4S njim smo dakle ukopani krštenjem u smrt, da kao što Krist bî uskrišen od mrtvih slavom Očevom - i mi u novosti života hodimo. 5Jer ako smo s njime srasli u sličnosti njegove smrti, bit ćemo tako i u sličnosti uskrsnuća; 6znajući da je naš stari čovjek zajedno s njim raspet, da onemoćalo bude ovo tijelo grijeha, te da više ne robujemo grijehu. 7Jer tko je umro, stoji opravdan od grijeha. 8Ako pak umrijesmo s Kristom, vjerujemo da ćemo zajedno s njim i živjeti, 9znajući da Krist, uskrišen od mrtvih, više ne umire, smrt nad njime više ne gospodari. 10Jer što umrije, grijehu umrije jednom zauvijek, a što živi, živi Bogu. 11Tako i vi smatrajte sebe mrtvima grijehu, a živima Bogu u Kristu Isusu. 12Neka dakle ne kraljuje grijeh u vašemu smrtnom tijelu, da slušate njegove požude, 13a niti nudite udove svoje za oružje nepravednosti grijehu, nego se predajte Bogu, kao oni koji ste od mrtvih oživjeli, i udove svoje - za oružje pravednosti Bogu. 14Jer grijeh neće vama gospodariti; tľ niste pod Zakonom, nego pod milošću. 

Poslušnost i posvećenje
15Što dakle? Da griješimo zato što nismo pod Zakonom, nego pod milošću? Nipošto! 16Ne znate li: ako komu sebe predajete za robove, na poslušnost, robovi ste onoga koga slušate: ili grijeha, za smrt, ili poslušnosti, za pravednost? 17Ali hvala Bogu da ste, premda bijaste robovi grijeha, poslušali od srca onaj oblik nauka kojemu ste predani. 18Oslobođeni pak od grijeha, zarobljeni ste u pravednosti. 19Ljudski govorim zbog slabosti vašega tijela. Jer kao što ponudiste udove svoje za robove nečistoti i bezakonju - na bezakonje, tako sada ponudite udove svoje za robove pravednosti - na posvećenje. 20Jer dok bijaste robovi grijeha, bili ste slobodni od pravednosti. 21Pa kakav ste plod imali tada? Takvog se sada stidite, jer je svršetak tomu - smrt. 22A sada, pošto ste oslobođeni od grijeha i zarobljeni Bogu, imate svoj plod, na posvećenje, a svršetak - život vječni. 23Jer je plaća grijeha smrt, a Božji je dar milosti život vječni u Kristu Isusu, Gospodinu našemu.

U novosti Duha, a ne u stareži slova
7 Ili ne znate, braćo, jer govorim onima koji poznaju Zakon, da Zakon gospodari nad čovjekom samo dok on živi. 2Jer je udana žena vezana Zakonom dok joj muž živi. Umre li joj muž, ništetan je za nju Zakon u onom što se tiče muža. 3Dakle: dok joj muž još živi, zvat će se preljubnicom veže li se uz drugoga muža; ako joj pak muž umre, slobodna je od Zakona te nije preljubnica veže li se uz muža drugoga. 4Tako i vi, braćo moja, umrijeste Zakonu po tijelu Kristovu, da pripadnete drugomu, Onomu koji od mrtvih bî uskrišen, da bismo donijeli plod Bogu. 5Jer dok smo bili u tijelu, grješne su strasti, po Zakonu, djelovale u našim udovima, te smo donijeli plodove smrti. 6A sada, sa Zakonom ništetnim po nas umrijesmo onome što nas je sputavalo, tako da služimo u novosti Duha, a ne u stareži slova. 

Zakon i grijeh
7Što ćemo dakle reći? Je li Zakon grijeh? Nipošto! Ipak, grijeh ne spoznadoh osim po Zakonu, jer za požudu ne bih znao da Zakon nije govorio: »Ne poželi!« 8Ali zgrabivši priliku grijeh je, po zapovijedi, proizveo u meni svaku požudu, jer je grijeh bez Zakona mrtav. 9Nekoć sam pak živio bez Zakona, ali kad dođe zapovijed, grijeh oživje, 10a ja umrijeh, i nađe se da mi je na smrt ta zapovijed, koja je dana na život. 11Jer me grijeh, zgrabivši priliku, po zapovijedi zavede i njome ubi. 12Tako: Zakon je svet, i zapovijed je sveta, i pravedna, i dobra. 13Pa zar to dobro meni postade smrt? Nipošto! Nego grijeh, da bi se pokazao kao grijeh, po tom dobru uzrokuje mi smrt, da kroz zapovijed grijeh postane posvema grješan. 

Zakon Božji i zakon grijeha
14Znamo, naime, da je Zakon duhovan, a ja sam tjelesan, prodan kao rob grijehu. 15Jer što radim, ne razumijem; ono, naime, što bih htio ne provodim, nego činim ono što mrzim. 16Ako pak činim ono što ne bih htio, time se slažem sa Zakonom, da je dobar. 17Onda pak to više ne radim ja, nego grijeh koji obitava u meni. 18Jer znam da dobro ne obitava u meni, to jest u mojemu tijelu. Jer u meni je prisutno htjeti, ali nije i ostvarivati dobro. 19Jer dobro što bih htio ne činim, nego zlo provodim, ono što ne bih htio. 20No ako baš to činim što ne bih htio, više to ne radim ja, nego grijeh koji obitava u meni. 21Nalazim dakle ovaj zakon: kad bih htio činiti dobro, zlo mi je na dohvatu. 22Jer se radosno slažem sa Zakonom Božjim po nutarnjem čovjeku, 23ali vidim drugi zakon u svojim udovima, koji vojuje protiv zakona mojega uma i zarobljuje me po zakonu grijeha koji je u mojim udovima. 24Jadan li sam čovjek! Tko će me izbaviti od tijela smrti ove? 25Hvala Bogu po Isusu Kristu, Gospodinu našemu! Dakle, ja sâm umom služim Zakonu Božjemu, a tijelom zakonu grjehovnu.

Ne po tijelu nego po Duhu 
8 Nikakve dakle sada nema osude za one u Kristu Isusu.
2Jer zakon Duha života u Kristu Isusu oslobodi te od zakona grijeha i smrti. 3Ono, naime, što je Zakonu bilo nemoguće, jer bijaše slab zbog tijela, učinio je Bog poslavši Sina svojega u obličju grješna tijela i za grijeh; osudi grijeh u tijelu, 4da se pravo Zakona ispuni u nama koji ne živimo po tijelu nego po Duhu. 5Jer oni po tijelu drže se tijela; a oni po Duhu, onog od Duha. 6Namisao je tijela, naime, smrt, a namisao Duha život i mir. 7Jer je namisao tijela neprijateljstvo prema Bogu: ne podređuje se zakonu Božjemu, a niti može. 8A koji su u tijelu, ne mogu ugoditi Bogu. 9Ali vi niste u tijelu, nego u Duhu, ako inače Duh Božji obitava u vama. Ako pak tko Duha Kristova nema, nije njegov. 10No ako je Krist u vama, tijelo je doduše mrtvo zbog grijeha, ali Duh je život zbog pravednosti. 11Ali ako Duh Onoga koji Isusa uskrisi od mrtvih obitava u vama, Onaj koji uskrisi Krista od mrtvih oživjet će i vaša smrtna tijela po Duhu svojemu, koji obitava u vama. 12Dakle, braćo, dužnici smo, ali ne tijelu da po tijelu živimo. 13Jer ako po tijelu živite, umrijeti vam je; ako li pak Duhom tjelesna djela usmrćujete, živjet ćete. 

Djeca Božja
14Jer svi koji su vođeni Duhom Božjim, sinovi su Božji. 15Ne primiste, naime, duha ropstva, da ste opet u strahu, nego primiste Duha posinjenja u kojem vičemo: »Abba, Oče!« 16Sâm Duh susvjedoči s duhom našim da smo djeca Božja. 17Ako pak djeca, onda i baštinici; baštinici Božji i subaštinici Kristovi, ako inače s njime zajedno trpimo da se zajedno s njime i proslavimo. 

Patnje i slava
18Smatram, naime, da patnje sadašnjeg vremena nisu jednakomjerne sa slavom koja se ima otkriti u nama, 19jer: sve stvorenje čeznutljivom žudnjom iščekuje otkrivenje sinova Božjih. 20Jer sve stvorenje bî podvrgnuto ispraznosti, ne svojevoljno, nego od onoga koji ga podvrgnu, u nadi 21da će i sámo stvorenje biti oslobođeno ropstva raspadljivosti - u slobodu slave djece Božje. 22Jer znamo da sve stvorenje zajedno uzdiše i zajedno trpi u porođajnim mukama sve dosad. 23A ne samo ono, nego i mi sami koji imamo prvinu Duha, i mi sami u sebi uzdišemo iščekujući posinjenje, otkupljenje svojega tijela. 24Jer nadom smo spašeni. Ali nada koja se vidi nije nada. Tľ tko se nada onome što vidi? 25Ako se pak nadamo onome što ne vidimo, onda to s ustrajnošću iščekujemo. 26Tako i Duh supotpomaže našu slabost. Jer što i kako treba moliti, ne znamo, te se sam Duh zauzima uzdisajima neizrecivim. 27A Onaj koji proniče srca zna koja je namisao Duha, da se po volji Božjoj zauzima za svete. 

Božji naum
28Znamo pak da Bog daje da sve surađuje na dobro onima koji ljube Boga, onima koji su po naumu pozvani. 29Jer koje predvidje, one i predodredi da budu suobličeni slici Sina njegova, da on bude prvorođenac među mnogom braćom. 30A koje predodredi, te i pozva; koje pozva, te i opravda; koje opravda, te i proslavi. 31Što ćemo dakle reći na ovo? Ako je Bog za nas, tko će protiv nas? 32On koji ni svoga vlastitoga Sina ne poštedje, nego ga za sve nas predade, kako nam onda neće s njime podariti sve ostalo? 

Ljubav Božja u Kristu
33Tko će optužiti izabranike Božje? Bog, Onaj koji opravdava? 34Tko će osuditi? Krist Isus, Onaj koji umrije, štoviše, koji bî i uskrišen, koji je zdesna Bogu i za nas se zauzima? 35Tko će nas rastaviti od ljubavi Kristove? Nevolja? Tjeskoba? Progonstvo? Glad? Golotinja? Pogibao? Mač? 36Kao što je pisano: »Zbog tebe nas ubijaju cijeli dan, smatraju da smo kao ovce za klanje.« 37Ali u svemu tome mi i više nego pobjeđujemo po Onome koji nas uzljubi. 38Jer sam uvjeren da nas ni smrt, ni život, ni anđeli, ni poglavarstva, ni ono što je sada, ni ono što će doći, ni sile, 39ni visina, ni dubina, ni bilo koji drugi stvor, neće moći rastaviti od ljubavi Božje koja je u Kristu Isusu Gospodinu našemu.

Tuga zbog Izraelaca
9 Istinu govorim u Kristu, ne lažem, susvjedoči mi savjest moja u Duhu Svetome,
2da je velika tuga i neprekidna bol u srcu mojemu.
3Jer bih želio ja sâm proklet biti i odijeljen od Krista, a poradi braće svoje, sunarodnjaka svojih po tijelu.
4Oni su Izraelci, i njihovo je posinjenje, i slava, i Savezi, i zakonodavstvo, i bogoslužje, i obećanja.
5Njihovi su i oci, od njih je i Krist, po tijelu, koji je nad svime Bog, blagoslovljen u vjekove. Amen.

Djeca tijela i djeca obećanja
6To nije kao da se izjalovila riječ Božja. Jer nisu Izrael svi koji su od Izraela, 7niti su svi djeca zato što su potomstvo Abrahamovo, nego: »Po Izaku će se nazivati tvoje potomstvo.« 8To jest, oni koji su djeca tijela nisu djeca Božja, nego se djeca obećanja računaju u potomstvo. 9Jer je riječ obećanja ovakva: »U ovo ću vrijeme doći, i Sara će imati sina.«
10I ne samo to, nego je i Rebeka samo od jednoga imala djecu, od Izaka, našega oca. 11Jer dok oni ne bijahu još ni rođeni, niti počiniše što dobro ili zlo - da bi Božja odluka o izabranju ostala, 12ne po djelima nego po Onome koji poziva - bilo joj je rečeno: »Stariji će služiti mlađemu«, 13kao što je pisano: »Jakova zavoljeh, a Ezava zamrzih.«

Kod Boga nema nepravednosti
14Što ćemo dakle reći? Da je nepravednost kod Boga? Nipošto! 15Jer Mojsiju govori: »Bit ću milosrdan komu god hoću biti milosrdan, sažalit ću se nad kim god se hoću sažaliti.« 16Nije dakle do onoga koji hoće, niti do onoga koji trči, nego do Boga koji se smiluje. 17Jer Pismo kaže faraonu: »Zato te i podigoh da na tebi pokažem svoju moć, i da se razglasi ime moje po svoj zemlji.« 18Milosrdan je dakle komu hoće, i otvrdnjuje koga hoće.
19Ti ćeš mi dakle reći: »Zašto nas onda još kori? Jer tko da se volji njegovoj suprotstavi?« 20Čovječe, tko si ti zapravo da proturječiš Bogu? Zar će tvorevina reći Onomu koji je stvori: »Zašto me načini takvom?« 21Ili zar lončar nema vlasti nad glinom da od iste smjese načini jednu posudu plemenitu, a drugu običnu? 22Što ako je pak Bog, hoteći pokazati svoj gnjev i obznaniti svoju moć, s velikom snošljivošću podnio posude svojega gnjeva, pripravljene za propast, 23da obznani bogatstvo svoje slave na posudama milosrđa koje unaprijed pripravi za slavu, 24pa i na nama koje pozva ne samo između Židova nego i između pogana?
25Kao što kaže u Hošei: »Nazvat ću ne-narod moj narodom svojim i neljubljenu ljubljenom.
26I na mjestu gdje im je rečeno: Vi niste narod moj, tamo će se nazvati sinovi Boga živoga«.
27A Izaija viče o Izraelu: »Pa bude li broj sinova Izraelovih kao pijeska u moru, ipak će se samo Ostatak spasiti.
28Jer zasigurno će i brzo izvršiti Gospodin
riječ na zemlji.« 
29I kao što je prorekao Izaija: »Da nam Gospodin nad Vojskama ne ostavi potomstva, postali bismo kao Sodoma i bili bismo Gomori nalik.« 

Do pravednosti - po vjeri, a ne djelima
30Što ćemo dakle reći? Da pogani koji nisu težili za pravednošću postigoše pravednost - pravednost po vjeri. 31A Izrael koji je težio za zakonom pravednosti, do zakona ne stiže. 32Zašto? Jer ne htjedne vjerom, nego djelima. Spotakoše se o kamen spoticanja, 33kao što je pisano: »Evo, postavljam na Sionu kamen spoticanja i stijenu sablazni; ali tko u njega vjeruje, neće se postidjeti.

Podvrći se Božjoj pravednosti
10 Braćo, želja je srca mojega i molitva Bogu za njih da budu spašeni. 2Jer svjedočim za njih da imaju revnost Božju, ali ne po spoznaji. 3Ne prepoznajući, naime, Božje pravednosti te tražeći uspostaviti svoju pravednost, Božjoj se pravednosti ne podvrgoše. 4Jer Krist je dovršetak Zakona na opravdanje svakomu koji vjeruje. 5Mojsije, naime, piše o pravednosti koja je od Zakona: »Čovjek koji ovo izvršuje živjet će od toga.« 6A pravednost koja je od vjere govori ovako: »Ne reci u srcu svojemu: 'Tko će uzaći na nebo?'« - to jest, Krista svesti. 7»Ili: 'Tko će sići u bezdan?'« - to jest, Krista izvesti od mrtvih. 8Nego što govori? »Blizu ti je riječ, u ustima tvojim i u tvojemu srcu«, to jest riječ vjere koju propovijedamo. 9Jer ako ustima svojim ispovijedaš da je Isus Gospodin, i vjeruješ u svom srcu da ga Bog uskrisi od mrtvih, bit ćeš spašen. 10Jer srcem se vjeruje za opravdanje, a ustima ispovijeda za spasenje. 11Pismo doista kaže: »Tko god vjeruje u njega, neće se postidjeti.« 12Nema razlike između Židova i Grka, jer je isti Gospodin sviju, koji bogato daje svima koji ga prizivlju. 13Jer: »Tko god prizove ime Gospodnje, bit će spašen.« 

Vjera - riječju Kristovom
14Kako dakle da prizovu onoga u koga ne povjerovaše? I kako da povjeruju u onoga o kome nisu čuli? I kako da čuju ako nitko ne propovijeda? 15I kako da propovijedaju ako nisu poslani? Kao što je pisano: »Kako li su krasne noge onih koji navješćuju dobro!« 16Ali ne odazvaše se svi Evanđelju. Jer Izaija govori: »Gospodine, tko povjerova poruci našoj?« 17Dakle: vjera po poruci, a poruka riječju Kristovom. 18Nego pitam: Zar nisu čuli? Štoviše! »Po svoj zemlji pronese se glas njihov, i do krajeva svijeta riječi njihove.« 19Ipak pitam: Zar Izrael ne spozna? Prvo Mojsije govori: »Učinit ću vas ljubomornima na one koji nisu narod, i narodom nerazumnim razgnjevit ću vas.« 20A Izaija smjelo govori: »Nađoh se kod onih koji me nisu tražili, očitovah se onima koji za mene nisu pitali.« 21A o Izraelu govori: »Cijeli dan pružah ruke svoje narodu neposlušnom i tvrdoglavom.«

Izrael i pogani
11 Pitam dakle: Zar je Bog odbacio narod svoj? Nipošto! Jer i ja sam Izraelac, od potomstva Abrahamova, plemena Benjaminova. 2Nije odbacio Bog svoga naroda, koga predvidje. Ili ne znate što Pismo govori, u odlomku o Iliji, kako se on Bogu tuži na Izraela: 3»Gospodine, proroke tvoje pobiše, tvoje žrtvenike raskopaše; ja ostadoh sam i moj život traže.« 4I što mu kaže Božji odgovor? »Ostavih sebi sedam tisuća ljudi koji ne prignuše koljena pred Baalom.« 5Tako dakle i u sadašnje vrijeme postoji Ostatak prema izboru milosti. 6Ako pak po milosti, ne više po djelima; inače milost nije više milost. 7Što dakle? Ono čemu Izrael teži, to ne stekne, ali izabrani stekoše. Ostali pak otvrdnuše, 8kao što je pisano: »Dade im Bog duha otupjelosti, oči da ne vide, i uši da ne čuju, sve do dana današnjega.« 9I David kaže: »Neka im stol njihov postane zamkom, i stupicom, i spoticalom i naknadom. 10Neka potamne oči njihove da ne vide, i leđa njihova zauvijek savini!« 11Pitam dakle: jesu li se spotakli da propadnu? Nipošto! Nego njihovim prijestupom - spasenje poganima, tako da se oni, Židovi, potaknu na ljubomoru. 12Ako je pak njihov prijestup bogatstvo za svijet, i njihovo smanjenje bogatstvo za pogane, koliko li će to više biti njihov puni broj! 13Vama pak, poganima, govorim: ukoliko sam ja dakle apostol poganima, cijenim svoju službu 14kako bih na ljubomoru potaknuo one koji su moje tijelo, i neke od njih spasio. 15Jer ako je njihovo odbačenje pomirenje svijetu, što li će tek biti prihvaćanje, ako ne oživljenje od mrtvih? 16Ako li su prvine svete, onda je i tijesto; ako je korijen svet, onda su i grane. 17Ako su pak neke grane odlomljene, a ti si, divlja maslina, pricijepljen u njihovo mjesto te postao suzajedničar korijena sočnosti masline, 18ne uznosi se ponad grana. Ali ako se uznosiš, sjeti se, ne nosiš ti korijena, nego korijen tebe! 19Reći ćeš dakle: »Grane su odlomljene da se ja pricijepim.« 20Dobro! One su nevjerom odlomljene, a ti pak po vjeri stojiš. Ne drži se visoko, nego se boj! 21Jer ako Bog ne poštedje prirodnih grana, možda neće poštedjeti ni tebe. 22Uvidi dakle dobrotu i strogost Božju: prema palima strogost, a prema tebi dobrotu Božju, ako u dobroti ostaneš; inače ćeš i ti biti odsječen. 23A oni pak, ako ne ostanu u nevjeri, bit će pricijepljeni, jer moćan je Bog da ih opet pricijepi. 24Jer ako si ti odsječen od masline, po prirodi divlje, pa protiv prirode pricijepljen na pitomu maslinu, koliko će lakše, oni po prirodi, biti pricijepljeni na vlastitu maslinu. 
25Ne bih htio, naime, da ne znate, braćo, o ovoj tajni, kako ne biste bili sami sebi mudri: otvrdnuće se dijelom dogodilo Izraelu dok ne uđe puni broj pogana. 26I tako će sav Izrael biti spašen, kao što je i pisano: »Sa Siona će doći Onaj koji izbavlja, odvratit će bezbožnost od Jakova. 27I ovo je s njima moj Savez, kad uklonim njihove grijehe.« 28S obzirom na Evanđelje oni su doduše neprijatelji radi vas, ali s obzirom na izbor, ljubimci su zbog otaca. 29Neopozivi su, naime, dari i poziv Božji. 30Jer kao što vi nekoć bijaste neposlušni Bogu, a sada ste po njihovoj neposlušnosti zadobili milosrđe, 31tako i oni sada postadoše neposlušni po milosrđu prema vama, kako bi i oni sada zadobili milosrđe. 32Jer zatvorio je Bog sve u neposlušnost da bi svima iskazao milosrđe. 

Hvalospjev Božjoj mudrosti
33O dubino bogatstva, i mudrosti i znanja Božjega! Kako su neistraživi sudovi njegovi i nedokučivi putovi njegovi! 34»Jer tko je spoznao um Gospodnji, ili tko mu bje savjetnikom?« 35Ili, »tko Njemu štogod prvi dadne, da bi mu se uzvratiti trebalo?« 36Jer je od Njega, po Njemu i za Njega - sve! Njemu slava u vjekove! Amen.

Duhovno bogoslužje
12 Molim vas dakle, braćo, radi milosrđa Božjega, da prinesete svoja tijela na žrtvu živu, svetu, ugodnu Bogu, kao svoje duhovno bogoslužje. 2I ne suobličujte se ovomu svijetu, nego se preobrazujte obnavljanjem svojega uma, da biste mogli lučiti što je volja Božja - što je dobro, i ugodno i savršeno. 

Jedno tijelo u Kristu
3Kažem, naime, po danoj mi milosti, svakomu među vama, da ne mislite o sebi više no što treba misliti, nego mislite zdravomisleno, svaki po mjeri vjere kako mu Bog udijeli. 4Jer kao što u jednomu tijelu imamo mnogo udova, a svi udovi nemaju isto djelovanje, 5tako i mi, koji smo mnogi, jedno smo tijelo u Kristu i udovi jedan prema drugomu. 6Imamo različne dare, već prema milosti koja nam je dana: akoli je prorokovanje, neka bude u razmjeru vjere; 7ako posluživanje, neka je u posluživanju; ako tko poučava, neka je u poučavanju; 8ako je hrabrenje, neka je u hrabrenju; ako tko udjeljuje, neka je u darežljivosti; ako tko upravlja, neka je u revnosti; ako tko iskazuje milosrđe, neka je u veselju. 9Ljubav nek je neprijetvorna! Prezirite zlo, prianjajte uz dobro! 10Bratskom ljubavlju srdačno ljubite jedni druge! Nadmašujte jedni druge poštovanjem! 11U revnosti ne budite tromi, duhom budite gorljivi, Gospodinu služite! 12U nadi se radujte, u nevolji budite strpljivi, u molitvi ustrajni! 13Pridonosite potrebama svetih, njegujte gostoljublje! 14Blagoslivljajte one koji vas progone, blagoslivljajte, a ne proklinjite! 15Radujte se s onima koji se raduju, plačite s onima koji plaču! 16Budite jednomisleni među sobom! Ne mislite o visokom, nego se držite niskoga. Ne budite sami sebi mudri! 17Nikomu zlim za zlo ne uzvraćajte, zauzimajte se za dobro pred svim ljudima. 18Ako je moguće, koliko je do vas, u miru budite sa svim ljudima! 19Ne osvećujte se, ljubljeni, nego dajte mjesto onom gnjevu, jer je pisano: »Moja je odmazda, ja ću uzvratiti«, govori Gospodin. 20Nego, »ako je gladan neprijatelj tvoj, nahrani ga, ako je žedan, napoji ga. Jer tako čineći, zgrćeš ugljevlje užareno na njegovu glavu.« 21Ne daj se zlom savladati, nego dobrim savladavaj zlo.

Podređivati se vlastima
13 Svaka duša neka se podređuje vlastima koje su nad njom, jer nema vlasti a da nije od Boga; one koje postoje, od Boga su postavljene, 2tako da tko se suprotstavlja vlasti, Božjoj se odredbi protivi. A oni koji se protive, pribavit će sebi osudu. 3Jer vladari nisu strah zbog dobra, nego zbog zla djela. Hoćeš li da se ne bojiš vlasti? Čini dobro, i imat ćeš pohvalu od nje. 4Ona ti je Božji poslužitelj, za tvoje dobro. Akoli zlo činiš, strijepi, jer ona ne nosi mača zalud. Poslužitelj je Božji, osvetljiva, u gnjevu prema onomu koji zlo čini. 5Zato se treba podređivati, ne samo zbog gnjeva nego i zbog savjesti. 6Stoga i poreze plaćate, jer Božji su službenici koji se baš time bave. 7Dajte svakomu što je za dug: komu porez, porez; komu carinu, carinu; komu bojazan, bojazan; komu čast, čast. 

Ljubav - ispunjenje Zakona
8Nikomu ništa ne dugujte, osim da jedni druge ljubite. Jer tko ljubi drugoga, ispunio je Zakon. 9Jer: »Ne čini preljuba!« »Ne ubij!« »Ne ukradi!« »Ne poželi!« i koja god druga zapovijed, u ovoj je riječi obuhvaćena, i to: »Ljubi bližnjega svojega kao sebe samoga.« 10Ljubav ne čini zla bližnjemu. Ljubav je dakle ispunjenje Zakona. 
11I ovo: znadete vrijeme, da je već čas da se iza sna probudite, jer nam je sada spasenje bliže nego kad povjerovasmo. 12Noć gotovo prođe, a dan se približio. Odložimo dakle djela tame i obucimo se u oružje svjetla. 13Kao po danu, pristojno hodimo: ne u pijankama i pijančevanjima, ne u bludnostima i razvratnostima, ne u svađi i ljubomori; 14nego se obucite u Gospodina Isusa Krista i nemojte se brinuti kako da udovoljite požudama tijela.

Ne prezirati svoga brata
14 Slaboga u vjeri primajte, ne ulazeći u prosudbe o mišljenjima. 2Netko vjeruje da smije jesti sve, a slabi jede samo povrće. 3Tko jede neka ne prezire onoga tko ne jede; i tko ne jede neka ne sudi onoga tko jede, jer ga je Bog primio. 4Tko si ti da sudiš tuđeg slugu? Svojemu gospodaru stoji ili pada. A stajat će, jer moćan je Gospodin da mu dadne da stane. 5Netko, dakako, razlikuje dan od dana, drugi pak cijeni svaki dan. Svatko nek bude potpuno uvjeren u svojem umu. 6Tko drži do dana, do Gospodina drži; i tko jede, poradi Gospodina jede, jer zahvaljuje Bogu. I tko ne jede, poradi Gospodina ne jede, i zahvaljuje Bogu. 7Jer nitko od nas ne živi sebi, i nitko ne umire sebi. 8Jer ako živimo, Gospodinu živimo, i ako umiremo, Gospodinu umiremo. Dakle, bilo da živimo, bilo da umiremo, Gospodnji smo. 9Jer zato Krist umrije i oživje da nad mrtvima i živima gospoduje. 10A ti, zašto sudiš svoga brata? Ili, zašto prezireš svoga brata? Jer svi ćemo pristupiti sudištu Božjemu. 11Jer je pisano: »'Života mi mojega,' govori Gospodin, 'prignut će mi se svako koljeno, i svaki će jezik priznati Boga.'« 12Svaki će od nas dakle za sebe Bogu položiti račun. 

Težiti oko mira i međusobne izgradnje
13Dakle ne sudimo više jedni druge, nego radije mislite na to da ne postavljate spoticalo bratu, ili sablazan. 14Znam, i uvjeren sam u Gospodinu Isusu, da ništa nije nečisto po sebi, nego nečisto je onomu koji to nečistim smatra. 15Jer ako se zbog jela brat tvoj žalosti, više ne hodiš prema ljubavi. Ne upropašćuj jelom svojim onoga za koga Krist umrije! 16Nemojte dakle da se pogrđuje vaše dobro! 17Jer nije kraljevstvo Božje jelo i piće, nego pravednost i mir i radost u Duhu Svetome. 18Tko, naime, tako služi Kristu, ugodan je Bogu i priznat među ljudima. 19Težimo dakle oko mira i međusobne izgradnje! 20Ne razaraj zbog jela djelo Božje. Sve je, doduše, čisto, ali je zlo za čovjeka koji jede na sablazan. 21Dobro je ne pojesti mesa, ne popiti vina niti što učiniti čime se brat tvoj spotiče. 22A ti - uvjerenje koje imaš o tome - zadrži za sebe pred Bogom. Blago onomu tko sebe samoga ne sudi u onome što odobrava! 23A tko dvoumeći jede osuđen je, jer ne radi iz uvjerenja. A sve što nije iz uvjerenja, grijeh je.

Ugađati bližnjemu, a ne sebi
15 Dužni smo pak mi jaki slabosti nejakih nositi, a ne sebi ugađati. 2Svatko od nas neka ugađa bližnjemu na dobro, za izgradnju. 3Jer ni Krist nije sebi ugodio, nego, kao što je pisano: »Poruge onih koji se tebi rugaju padoše na me.« 4Jer sve što je unaprijed napisano, za našu je pouku napisano, tako da ustrajnošću i ohrabrenjem iz Pisama imamo nadu. 5Bog ustrajnosti i ohrabrenja dao vam da budete složni među sobom po Kristu Isusu, 6da jednodušno jednim ustima slavite Boga i Oca Gospodina našega Isusa Krista. 7Stoga primajte jedni druge, kao što i Krist vas primi na slavu Božju. 8Jer govorim: Krist je postao poslužiteljem obrezanima uime istine Božje, da potvrdi obećanja ocima, 9te da pogani uime milosrđa proslave Boga, kao što je pisano: »Stoga ću te slaviti među poganima i imenu tvojemu pjevati hvalospjeve.« 10I opet govori: »Radujte se, pogani, s narodom njegovim.« 11I opet: »Hvalite, svi pogani, Gospodina, neka ga slave svi narodi!« 12A Izaija opet govori: »Bit će korijen Jišajev, Onaj koji se podiže da vlada poganima, njemu će se nadati pogani.« 13A Bog nade ispunio vas svakom radošću i mirom u vjerovanju, da izobilujete u nadi silom Duha Svetoga.

Pavao - služitelj Krista Isusa
14Uvjeren sam pak, braćo moja, i to osobno, da ste i vi sami prepuni dobrote, ispunjeni svakim znanjem i sposobni jedni druge urazumljivati. 15Smjelije vam napisah, djelomice, da podsjetim; zbog milosti koja mi je dana od Boga - 16da budem služitelj Krista Isusa među poganima, vršeći svećeničku službu za Evanđelje Božje, da prinos poganā postane ugodan, posvećen Duhom Svetim. 17Moje je dakle hvaljenje u Kristu Isusu s obzirom na ono što je Božje. 18Ne usuđujem se, naime, govoriti o nečemu što Krist nije učinio po meni, riječju i djelom - da k poslušnosti privede pogane - 19u sili znamenja i čudesa, i u sili Duha Božjega; tako da sam od Jeruzalema, pa i uokolo sve do Ilirika, potpuno pronio Evanđelje Kristovo, 20i to tako da gorljivo nastojim naviještati Evanđelje, ne ondje gdje je Krist već poznat, kako ne bih na temeljima drugih gradio, 21nego, kao što je pisano: »Oni kojima ne bje naviješten vidjet će ga, i oni koji nisu čuli razumjet će.« 

Pavlove nakane
22Zato sam često bio sprječavan doći k vama. 23Sada pak, kako više nemam mjesta u ovim krajevima, a imajući već mnogo godina čežnju doći k vama ... 24- pođem li u Španjolsku. Jer se nadam da ću vas na proputovanju vidjeti, i da ćete me dalje otpraviti, kad se najprije, barem dijelom, vas nauživam. 25Ali sada idem u Jeruzalem da poslužim svetima. 26Jer Makedonija i Ahaja odlučiše darovati prilog za siromašne među svetima u Jeruzalemu. 27Odlučiše, jer su im i dužnici. Jer ako pogani postadoše sudionici u njihovu duhovnome, dužni su im i u tjelesnome poslužiti. 28Pošto dakle ovo obavim, i plod im ovaj zapečaćen predam, uputit ću se, preko vas, u Španjolsku. 29A znam da ću, kad dođem k vama, doći u punini blagoslova Kristova. 30Ali vas molim, braćo, radi Gospodina našega Isusa Krista i radi ljubavi Duha: pridružite se borbi zajedno sa mnom u molitvama za me Bogu, 31da se izbavim od nevjernika u Judeji i da moja pomoć za Jeruzalem bude svetima prihvatljiva, 32tako da u radosti dođem k vama po volji Božjoj i zajedno se s vama odmorim. 33Bog mira neka je sa svima vama! Amen.

Preporuke i pozdravi
16 Preporučujem vam Febu, našu sestru, koja je i đakonica crkve u Kenhreji; 2da je primite u Gospodinu dostojno svetih i pomognete joj u svemu što god od vas zatreba, jer je i ona bila zaštitnica mnogima, pa i meni samomu. 3Pozdravite Prisku i Akvilu, suradnike moje u Kristu Isusu. 4Oni za moj život svoj vrat podmetnuše, kojima zahvaljujem ne samo ja nego i sve crkve među poganima. 5Tako i crkvu u njihovoj kući! Pozdravite Epeneta, moga ljubljenoga, koji je prvina Azije za Krista. 6Pozdravite Mariju, koja se mnogo potrudila za vas. 7Pozdravite Andronika i Junija, moje rođake i moje suzatvorenike, koji su istaknuti među apostolima i prije mene bili su u Kristu. 8Pozdravite Amplijata, moga ljubljenoga u Gospodinu. 9Pozdravite Urbana, našeg suradnika u Kristu i moga ljubljenoga Stahija. 10Pozdravite Apela, prokušanoga u Kristu. Pozdravite Aristobulove. 11Pozdravite Herodiona, mojega rođaka. Pozdravite Narcisove, koji su u Gospodinu. 12Pozdravite Trifenu i Trifozu, koje se trude u Gospodinu. Pozdravite ljubljenu Persidu, koja se mnogo trudila u Gospodinu. 13Pozdravite Rufa, izabranoga u Gospodinu, i majku njegovu i moju. 14Pozdravite Asinkrita, Flegonta, Herma, Patrobu, Hermu i braću koja su s njima. 15Pozdravite Filologa i Juliju, Nereja i njegovu sestru, i Olimpu, i sve svete što su s njima. 16Pozdravite jedni druge svetim cjelovom. Pozdravljaju vas sve crkve Kristove.

Čuvati se razdora
17Molim vas, braćo, da se čuvate onih koji pokreću razdore i sablazni, suprotno nauku koji usvojiste, i klonite se takvih. 18Jer takvi ne služe Gospodinu našemu Kristu, nego svom trbuhu, te umiljatim i laskavim govorom zavode srca nedužnih. 19Jer vaša poslušnost do svih doprije. Zbog vas se dakle radujem, i želim da budete mudri za dobro i bezazleni za zlo. 20Bog mira satrt će ubrzo Sotonu pod noge vaše. Milost Gospodina našega Isusa s vama!

Pozdravi Pavlovih suradnika
21Pozdravlja vas Timotej, suradnik moj, i Lucije, i Jason, i Sosipater, moji rođaci. 22Pozdravljam vas u Gospodinu ja, Tercije, koji sam pisao ovu poslanicu. 23Pozdravlja vas Gaj, domaćin moj i cijele crkve. Pozdravlja vas Erast, gradski blagajnik, i brat Kvart. (24) 

Hvalospjev Bogu
25A Onomu koji vas može utvrditi, prema mojem Evanđelju i propovijedanju Isusa Krista, po otkrivenju Tajne koja je bila prešućivana od vječnih vremena, 26a sada je očitovana po proročkim pismima prema zapovijedi vječnoga Boga, i obznanjena da privede k poslušnosti vjere sve narode, 27jedinome mudromu Bogu, po Isusu Kristu, Njemu slava u vjekove! Amen.