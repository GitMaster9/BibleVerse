Predgovor
1 Budući da već mnogi poduzeše sastaviti prikaz o događajima koji su se ispunili među nama, 2onako kako nam ih predadoše oni koji su od početka bili očevici i sluge Riječi, 3to i ja odlučih - pošto sam pomno ispitao sve od početka - da ti to po redu napišem, vrli Teofile, 4da se osvjedočiš o pouzdanosti riječi o kojima si poučen.

Navještaj rođenja Ivana Krstitelja
5U dane Heroda, judejskoga kralja, bijaše neki svećenik imenom Zaharija, iz reda Abijina. Njegova žena bijaše od kćeri Aronovih, a ime joj Elizabeta. 6Oboje bijahu pravedni pred Bogom; živjeli su besprijekorno po svim zapovijedima i odredbama Gospodnjim. 7Ali nisu imali djeteta, jer Elizabeta bijaše nerotkinja, a oboje već u poodmaklim godinama.
8I dok je on po rasporedu svojega reda obavljao svećeničku službu pred Bogom, 9ždrijebom ga zapade da prema običaju svećeništva uđe u Svetište Gospodnje i prinese kâd. 10Za vrijeme prinošenja kâda sve je ono mnoštvo naroda vani molilo. 11Tada se njemu ukaza anđeo Gospodnji koji je stajao s desne strane kadionoga žrtvenika. 12Ugledavši ga, Zaharija se uplaši i strah ga obuze. 13Anđeo mu pak reče: »Ne boj se, Zaharija, jer molitva je tvoja uslišana! Tvoja žena Elizabeta rodit će ti sina i ti ćeš mu nadjenuti ime Ivan. 14On će ti biti radost i veselje, i mnogi će se obradovati njegovu rođenju, 15jer će biti velik pred Gospodinom. Neće piti ni vina ni drugoga opojnog pića, i bit će ispunjen Duhom Svetim već od majčine utrobe. 16Mnoge će sinove Izraelove obratiti Gospodinu, Bogu njihovu. 17On će ići pred njim u duhu i sili Ilijinoj, da obrati srca otaca k djeci i nepokorne k razboritosti pravednih, te pripravi Gospodinu narod spreman.« 
18A Zaharija reče anđelu: »Po čemu ću ja to znati? Jer ja sam star i žena je moja u svojim poodmaklim godinama.« 19Anđeo mu odgovori: »Ja sam Gabriel koji stojim pred Bogom, i poslan sam da govorim s tobom i navijestim ti ovu radosnu vijest. 20I evo, zato što nisi povjerovao mojim riječima koje će se ispuniti u svoje vrijeme, zanijemjet ćeš i nećeš moći govoriti sve do dana dok se to ne dogodi.«
21A narod je čekao Zahariju i čudio se što se toliko dugo zadržao u Svetištu. 22A kad je izašao, ništa im nije mogao govoriti, te zaključiše da je morao u Svetištu vidjeti ukazanje. On im se pak pokušavao izraziti pokretima, no i dalje je ostao nijem.
23Kad se dani njegova službovanja navršiše, on se vrati svojoj kući. 24A poslije tih dana njegova žena Elizabeta zatrudnje. Krila se pet mjeseci govoreći: 25»Tako mi je učinio Gospodin u dane kad pogleda na me da skine sramotu moju pred ljudima«.

Navještaj Isusova rođenja
26U šestome mjesecu posla Bog anđela Gabriela u galilejski grad imenom Nazaret, 27k djevici zaručenoj mužu imenom Josip, iz kuće Davidove. A ime je djevici bilo Marija. 28Anđeo uđe k njoj i reče: »Zdravo, milošću obdarena! Gospodin s tobom!« 29Ona se smete na te riječi i stade premišljati kakav bi to bio pozdrav. 30No anđeo joj reče: »Ne boj se, Marijo! Jer našla si milost kod Boga. 31I evo, zatrudnjet ćeš i roditi sina, i nadjenut ćeš mu ime Isus. 32On će biti velik i zvat će se Sin Svevišnjega. Gospodin Bog dat će mu prijestolje Davida, njegova oca. 33On će kraljevati nad domom Jakovljevim zauvijek, i njegovu kraljevstvu neće biti kraja.«
34Nato Marija upita anđela: »Kako će to biti kad ja muža ne poznajem?« 35Anđeo joj odgovori: »Duh Sveti sići će na tebe, i sila će te Svevišnjega osjeniti. Zato će to novorođenče, Sveto, biti nazvano Sin Božji. 36I evo, Elizabeta, tvoja rođakinja, i ona je začela sina u svojoj starosti; ovo je već šesti mjesec njoj, koju su zvali nerotkinjom. 37Jer Bogu ništa nije nemoguće!« 38A Marija reče: »Evo sluškinje Gospodnje. Neka mi bude po riječi tvojoj!« I anđeo ode od nje.

Marijin pohod Elizabeti
39Tih dana ustade Marija i uputi se žurno u gorje, u grad Judin. 40Uđe u Zaharijinu kuću i pozdravi Elizabetu. 41I tek što Elizabeta začu Marijin pozdrav, poskoči čedo u njezinoj utrobi. Elizabeta se ispuni Duhom Svetim, 42te uzviknu iza svega glasa: »Blagoslovljena ti među ženama i blagoslovljen plod utrobe tvoje! 43I otkuda meni to da majka Gospodina mojega dođe k meni? 44Jer gle, čim glas tvoga pozdrava doprije do mojih ušiju, poskoči čedo od veselja u utrobi mojoj. 45Blažena ona koja povjerova da će doći do ispunjenja onoga što joj je rečeno od Gospodina!«

Marijin hvalospjev
46Tada Marija reče:
47»Veliča duša moja Gospodina
i duh moj klikće u Bogu,
Spasitelju mojemu,
48jer pogleda na neznatnost sluškinje svoje.
Jer gle: odsad će me blaženom
naraštaji svi zvati,
49jer mi velika djela učini Svemogući -
Ime je njegovo sveto.
50Milosrđe je njegovo 
od naraštaja do naraštaja 
nad onima koji ga se boje.
51On pokaza snagu mišice svoje,
i rasprši ohole u namisli srca njihova. 
52On sruši silnike s prijestoljā,
a uzvisi neznatne.
53On gladne ispuni dobrima,
a bogate otpusti prazne.
54On prihvati Izraela, slugu svojega,
prisjetivši se milosrđa
55- kao što reče ocima našim -
prema Abrahamu i potomstvu njegovu dovijeka.«
56A Marija ostade s Elizabetom oko tri mjeseca; onda se vrati svojoj kući.

Rođenje Ivana Krstitelja
57Elizabeti se pak navrši vrijeme da rodi; i porodi sina. 58Kad njezini susjedi i rođaci dočuše da joj Gospodin iskaza veliko milosrđe, radovali su se s njom. 
59Osmoga dana dođoše obrezati djetešce i htjedoše ga prozvati Zaharijom, imenom njegova oca, 60ali njegova majka nato reče: »Ne, nego će se zvati Ivan!« 61Rekoše joj: »Nema nikoga od tvoje rodbine koji se zove tim imenom.« 62Tada znakovima upitaju oca kako bi ga on želio nazvati. 63On zaiska pločicu i napisa: »Ivan mu je ime.« I svi se začudiše. 64A njemu se odmah otvoriše usta i jezik, te stade govoriti blagoslivljajući Boga. 
65I strah obuze sve njihove susjede. O svim se tim događajima pripovijedalo po svem gorju judejskom. 66Svi koji su slušali, pohraniše ih u srce svoje, pitajući se: »Što li će dakle biti od ovoga djetešceta?« I doista, ruka Gospodnja bijaše s njime.

Zaharijin hvalospjev
67A Zaharija, otac njegov, ispuni se Duhom Svetim i stade prorokovati:
68»Blagoslovljen Gospodin, Bog Izraelov,
jer pohodi narod svoj i otkup mu izvrši,
69i podiže nam rog spasenja
u domu Davida, sluge svojega,
70kao što je progovorio ustima
svetih proroka svojih od davnine:
71Spasenje od neprijatelja naših,
i od ruke sviju koji nas mrze;
72da iskaže milosrđe ocima našim,
i sjeti se svetoga Saveza svojega,
73zakletve kojom se zakle
Abrahamu, ocu našemu,
da će nam dati, 
74da bez straha, 
izbavljeni iz ruke neprijateljā, 
služimo Njemu 
75u svetosti i pravednosti pred Njim
u sve dane svoje.
76A ti, djetešce, zvat ćeš se prorok Svevišnjega,
jer ćeš pred Gospodinom ići,
da mu putove pripraviš,
77da narodu njegovu pružiš
spoznaju spasenja po oprostu grijeha njihovih, 
78po najdubljem milosrđu Boga našega,
po kojem će nas s visine 
pohoditi Zvijezda što se rađa,
79da obasja one što sjede u tmini
i u sjenci smrtnoj,
da upravi noge naše na put mira.«
80A dječačić je rastao i duhom jačao. Boravio je u pustinji sve do dana svojega očitovanja pred Izraelom.

Isusovo rođenje
2 U one dane izađe naredba cara Augusta da se popiše sav svijet. 2Taj popis, prvi, obavljen je za Kvirinijeva upraviteljstva Sirijom. 3I svi se pođoše upisati, svaki u svoj grad.
4Tada i Josip, jer je bio iz doma i loze Davidove, uzađe iz Galileje, iz grada Nazareta, u Judeju, u Davidov grad koji se zove Betlehem, 5da se upiše s Marijom, zaručenom si ženom, koja bijaše trudna. 6Dok su bili ondje, navršiše joj se dani da rodi. 7I rodi sina svojega prvorođenca, povi ga i položi u jasle, jer u svratištu za njih nije bilo mjesta.
8U tom su kraju bili vani u polju pastiri koji su noću čuvali stražu kod svojih stada. 9A anđeo im Gospodnji pristupi, i slava ih Gospodnja obasja, te se oni veoma prestrašiše. 10I anđeo im reče: »Ne bojte se! Jer vam, evo, navješćujem veliku radost koja će biti svemu narodu: 11Danas vam se u gradu Davidovu rodio Spasitelj, koji je Krist, Gospodin! 12A ovo vam znak: naći ćete novorođenče povijeno gdje leži u jaslama.« 
13Odjednom se s anđelom pojavi mnoštvo vojske nebeske hvaleći Boga i govoreći:
14»Slava na visinama Bogu, a na zemlji mir ljudima, miljenicima njegovim!«
15Čim anđeli otiđoše od njih na nebo, pastiri stadoše govoriti jedni drugima: »Hajdemo sad do Betlehema i pogledajmo što se dogodilo, taj događaj što nam Gospodin obznani!« 16I požurivši, otiđoše te nađoše Mariju i Josipa, i novorođenče gdje leži u jaslama. 17Kad vidješe, ispripovjediše što im je kazano za to djetešce. 18Svi koji su to čuli divili su se tomu što im ispripovjediše pastiri. 19A Marija je pohranjivala sve te događaje, razmatrajući ih u svojemu srcu. 20Pastiri se tada vratiše slaveći i hvaleći Boga za sve što su čuli i vidjeli, kao što im je bilo rečeno.

Isusovo obrezanje 
21Kad se navrši osam dana, te je trebalo da bude obrezan, nadjenuše mu ime Isus, kako ga anđeo prozva prije njegova začeća u utrobi. 
22A kad se navršiše dani njihova očišćenja po Zakonu Mojsijevu, donesoše ga u Jeruzalem da ga prikažu Gospodinu, 23kao što je pisano u Zakonu Gospodnjemu, 'da se svako muško prvorođenče posveti Gospodinu', 24i da prinesu žrtvu kako je rečeno u Zakonu Gospodnjemu - 'par grlica ili dva golubića'.

Šimunovo proroštvo
25I gle, živio tada u Jeruzalemu neki čovjek imenom Šimun. Taj čovjek bijaše pravedan i pobožan. Iščekivao je Utjehu Izraelovu, i Duh Sveti bijaše na njemu. 26Njemu bijaše objavljeno po Duhu Svetomu da neće vidjeti smrti prije no što vidi Pomazanika Gospodnjega. 27Potaknut od Duha, dođe u Hram. Dok su roditelji unosili djetešce Isusa da učine s njime ono što bijaše po Zakonu uobičajeno, 28on ga uze u naručje, blagoslovi Boga i reče:
29»Sad otpuštaš slugu svojega, Gospodaru, 
po riječi svojoj, u miru,
30jer vidješe oči moje spasenje tvoje,
31koje si pripravio pred licem svih naroda,
32svjetlo da obasja pogane, 
i slavu naroda svojega Izraela.«
33A otac njegov i majka divili su se onome što se o njemu govori. 34Šimun ih blagoslovi i reče Mariji, njegovoj majci: »Evo, ovaj je postavljen na propast i uzdignuće mnogih u Izraelu, i za znak kojemu se protivi, 35a i tebi će samoj mač probosti dušu - kako bi se razotkrile namisli mnogih srdaca.«

Anino proroštvo
 36A bijaše neka proročica Ana, kći Penuelova, iz plemena Ašerova, već u poodmakloj dobi, proživjevši sa svojim mužem sedam godina nakon svoga djevojaštva, 37a sama, kao udovica, do osamdeset i četiri godine. Nije napuštala Hrama služeći Bogu danju i noću postovima i molitvama. 38Baš u taj čas ona pristupi. Hvalila je Boga i pripovijedala o njemu svima koji su iščekivali otkupljenje Jeruzalema.

Život u Nazaretu
39Kad obaviše sve po Zakonu Gospodnjemu, vratiše se u Galileju, u svoj grad Nazaret. 40A djetešce je raslo i jačalo, ispunjajući se mudrošću. I milost je Božja bila na njemu.

Isus među učiteljima u Hramu
41Svake godine njegovi su roditelji išli u Jeruzalem o blagdanu Pashe. 42Kada mu je bilo dvanaest godina, uzađu oni po blagdanskom običaju. 43Kad su prošli ti dani, i dok su se vraćali, dječak Isus ostade u Jeruzalemu, ali njegovi roditelji to nisu znali. 44Misleći da je sa suputnicima, prevališe dan hoda, a onda ga stadoše tražiti među rođacima i znancima. 45A kako ga ne nađoše, vratiše se u Jeruzalem tražeći ga. 46Poslije tri dana nađoše ga u Hramu gdje sjedi usred učiteljā, slušajući ih i postavljajući im pitanja. 47Svi koji su ga slušali bijahu zapanjeni razumnošću i njegovim odgovorima. 
48Kad ga ugledaše, začudiše se, a majka mu njegova reče: »Sinko, zašto nam to učini? Evo, otac tvoj i ja žalosni smo te tražili.« 49A on im reče: »Zašto ste me tražili? Zar niste znali da trebam biti u onome što je Oca mojega?« 50Ali oni ne razumješe riječi što im reče. 51On tada siđe s njima i dođe u Nazaret. I bijaše im poslušan. A njegova je majka čuvala u svojemu srcu sve te događaje. 52A Isus je napredovao u mudrosti, stasanju i milosti pred Bogom i ljudima.

Propovijedanje Ivana Krstitelja
3 U petnaestoj godini vladanja cara Tiberija, kad Poncije Pilat bijaše upravitelj Judeje, Herod tetrarh Galileje, i Filip, njegov brat, tetrarh Itureje i područja Trahonitide, i Lizanija, tetrarh Abilene, 2a za velesvećenikā Ane i Kaife, dođe riječ Božja Ivanu, sinu Zaharijinu, u pustinji.
3I on prođe cijelu okolicu jordansku, propovijedajući krštenje obraćenja za oproštenje grijeha, 4kako je pisano u Knjizi besjeda proroka Izaije:
»Glas onoga koji viče u pustinji:
Pripravite put Gospodnji,
poravnajte staze njegove!
5Neka se svaka dolina ispuni, 
i svaka gora i brežuljak neka se slegne.
Što je krivo neka se ispravi,
neravni nek se putovi poravnaju.
6I svako će tijelo vidjeti spasenje Božje.«
7Govorio je dakle mnoštvu koje je dolazilo da ih on krsti: »Legla gujinja, tko li vas upozori da bježite od gnjeva koji dolazi? 8Donesite dakle plodove dostojne obraćenja i ne počinjite u sebi govoriti: 'Imamo oca Abrahama!' Jer, kažem vam, Bog može iz ovoga kamenja podignuti djecu Abrahamu. 9Već je i sjekira položena na korijen stablima; svako se dakle stablo koje ne rađa dobra ploda siječe i u oganj baca.«
10Pitalo ga mnoštvo: »Što dakle da učinimo?« 11On im je odgovarao: »Tko ima dvije haljine, neka podijeli s onim koji nema, i tko ima hrane, neka čini isto.«
12Dođoše i neki carinici da se krste, pa ga upitaše: »Učitelju, što da učinimo?« 13A on im reče: »Ne tražite ništa više mimo onoga što vam je zapovjeđeno.«
14Pitali su ga i neki vojnici: »A mi, što da učinimo?« A on im reče: »Nikomu ne učinite nasilja, nikoga lažno ne prijavite, i budite zadovoljni svojom plaćom.«
15Narod je bio u iščekivanju i svi su se u svojemu srcu pitali o Ivanu nije li on možda Krist. 16Ivan odgovori i reče svima: »Ja vas, doduše, krstim vodom, ali dolazi jači od mene. Ja nisam dostojan odriješiti mu remena na obući. On će vas krstiti u Duhu Svetome i ognju. 17Vijača mu u ruci da očisti svoje gumno i skupi pšenicu u svoju žitnicu, a pljevu će sažeći ognjem neugasivim.«
18I napominjujući još mnogo toga, navješćivao je Evanđelje narodu. 19A Herod tetrarh, kojega je on prekoravao zbog Herodijade, žene njegova brata, i zbog svih zlodjela koja učini Herod, 20pridoda povrh svega još i ovo: zatvori Ivana u tamnicu.

Isusovo krštenje
21Kad bî kršten sav narod, bî kršten i Isus. I dok se molio, otvori se nebo 22i siđe na njega Duh Sveti u obličju tjelesnom, poput goluba. I glas se javi s neba: »Ti si Sin moj, Ljubljeni, ti si mi omilio!«

Isusovo ljudsko i Božje podrijetlo
23A sâm Isus kad je započeo, imao je oko trideset godina, a bijaše, kako se smatralo, sin Josipov, Elijev, 24Matatov, Levijev, Malkijev, Janajev, Josipov, 25Matatijin, Amosov, Naumov, Heslijev, Nagajev, 26Mahatov, Matatijin, Šimijev, Josehov, Jodin, 27Johananov, Resin, Zerubabelov, Šealtielov, Nerijev, 28Malkijev, Adijev, Kosamov, Elmadamov, Erov, 29Jošuin, Eliezerov, Jorimov, Matatov, Levijev, 30Šimunov, Judin, Josipov, Jonamov, Elijakimov, 31Melejin, Menin, Matatin, Natanov, Davidov, 32Jišajev, Obedov, Boazov, Salin, Nahšonov, 33Aminadabov, Adminov, Arnijev, Hesronov, Peresov, Judin, 34Jakovljev, Izakov, Abrahamov, Terahov, Nahorov, 35Serugov, Reuov, Pelegov, Eberov, Šelahov, 36Kenanov, Arpakšadov, Šemov, Noin, Lamekov, 37Metušalahov, Henokov, Jeredov, Mahalalelov, Kenanov, 38Enošev, Šetov, Adamov, Božji.

Isusova kušnja
4 Isus se, pun Duha Svetoga, vrati s Jordana i bijaše u Duhu vođen u pustinji 2četrdeset dana, gdje ga je iskušavao đavao. Tih dana ništa nije jeo, te kad oni istekoše, ogladnje.
3A đavao mu reče: »Ako si Sin Božji, reci ovom kamenu da postane kruh.« 4Isus mu odgovori: »Pisano je: 'Ne živi čovjek samo o kruhu.'«
5I đavao ga povede pa mu u jednom trenu pokaza sva kraljevstva svijeta. 6I reče mu đavao: »Tebi ću dati svu tu vlast i slavu njihovu, jer je predana meni, i dajem je komu hoću. 7Dakle, ako se pokloniš preda mnom, sve će biti tvoje.« 
8Isus mu odgovori »Pisano je: ' Gospodinu, Bogu svojemu klanjaj se i Njemu služi jedinomu.'«
9Odvede ga u Jeruzalem i postavi ga na vrh Hrama pa mu reče: »Ako si Sin Božji, baci se odavde dolje! 10Jer je pisano: 'Zapovjedit će anđelima svojim za tebe, da te čuvaju' 11i 'na rukama će te nositi, da se nogom svojom o kamen ne spotakneš.'«
12Isus mu odgovori: »Rečeno je: 'Ne iskušavaj Gospodina, Boga svojega.'«
13Pošto završi sa svom kušnjom, đavao odstupi od njega do druge prigode.

Isus u Galileji i Nazaretu
 14I vrati se Isus u sili Duha u Galileju. Glas se o njemu proširi po svoj okolici. 15I poučavao je u njihovim sinagogama, slavljen od sviju.
16I dođe u Nazaret gdje bijaše othranjen. Uđe po svom običaju na dan subotnji u sinagogu te ustade čitati. 17Pružiše mu svitak proroka Izaije. Razmotavši svitak, nađe mjesto gdje bijaše zapisano:
18»Duh Gospodnji na meni je, 
jer me pomaza,
da radosnu vijest navijestim siromasima.
Poslao me da proglasim oslobođenje sužnjima,
vraćanje vida slijepima,
na slobodu pustiti potlačene;
19proglasiti godinu milosti Gospodnje.«
20Tada smota svitak, preda ga poslužitelju i sjede. Oči sviju u sinagogi bijahu u njega uprte. 21I stade im govoriti: »Danas se ovo Pismo, koje vam je još u ušima, ispunilo.« 
22I svi su mu odobravali i divili se milosnim riječima koje su izlazile iz njegovih usta. Govorili su: »Nije li ovo sin Josipov?« 23A on im reče: »Sigurno ćete mi reći onu prispodobu: 'Liječniče, iscijeli samoga sebe.' Učini i ovdje, u svojemu zavičaju, ono što smo čuli da se dogodilo u Kafarnaumu.« 24I reče: »Zaista, kažem vam, nijedan prorok nije prihvaćen u svojemu zavičaju. 25Istinu vam kažem: mnogo je udovica bilo u Izraelu u dane Ilijine kad se nebo zatvorilo na tri godine i šest mjeseci te nastala velika glad po svoj zemlji, 26ali Ilija nije bio poslan ni k jednoj od njih, osim k ženi udovici u Sarfati sidonskoj. 27Mnogo je gubavaca bilo u Izraelu za proroka Elizeja, ali nijedan se od njih ne očisti osim Naamana Sirijca.«
28Čuvši to, svi se u sinagogi ispuniše srdžbom 29te ustadoše, istjeraše ga iz grada i odvedoše na rub brijega, na kojem je njihov grad sagrađen, da ga strmoglave. 30Ali on prođe posred njih i ode.

Iscjeljenje opsjednutoga u Kafarnaumu
31I siđe u Kafarnaum, galilejski grad. I poučavao ih je subotom. 32Divili su se njegovu učenju, jer mu riječ bijaše snažna.
33A u sinagogi bijaše neki čovjek opsjednut zlim nečistim duhom. On povika jakim glasom: 34»Ha! Što mi imamo s tobom, Isuse Nazarećanine? Došao li si da nas uništiš? Znam tko si: Svetac Božji.« 35Isus mu zaprijeti, govoreći: »Umukni i izađi iz njega!« I zli ga duh obori u sredinu te izađe iz njega, nimalo mu ne naudivši. 36I sve ih obuze zaprepaštenje te su govorili jedni drugima: »Kakve li riječi! Vlašću i silom zapovijeda nečistim dusima, i oni izlaze!« 37I širio se glas o njemu u sva mjesta po okolici.

Iscjeljenje Šimunove punice i drugih bolesnika
38Ustade iz sinagoge te uđe u kuću Šimunovu. A Šimunovu je punicu pritisnula velika ognjica, pa ga zamole za nju. 39On se prignu nad nju, zaprijeti ognjici, i ona je pusti. I odmah ustade te im posluživaše.
40O zalasku sunca svi koji su imali bolesnike s različitim bolestima dovedoše ih k njemu. A on je na svakoga od njih polagao ruke i iscjeljivao ih. 41Iz mnogih su izlazili i zli dusi vičući: »Ti si Sin Božji!« On im se prijetio i nije im dopuštao govoriti, jer su znali da je on Krist.

U Judeji
42Kad osvanu dan, izađe i ode na samotno mjesto. I mnoštvo ga je tražilo. Dođoše do njega i zadržavahu ga da ne ode od njih, 43ali im on reče: »I drugim gradovima trebam navješćivati Evanđelje o kraljevstvu Božjem, jer za to sam poslan.« 44I propovijedao je u judejskim sinagogama.

Prvi učenici
5 Jednom dok se mnoštvo tiskalo oko njega da čuje riječ Božju, on je stajao kod Genezaretskog jezera. 2I uz obalu jezera opazi dvije lađice iz kojih su bili izašli ribari i ispirali mreže. 3Uđe u jednu od tih lađica. Bijaše Šimunova, pa ga zamoli da je malo otisne od kopna. Onda sjede i poče iz lađice poučavati mnoštvo.
4Kad prestade govoriti, reče Šimunu: »Isplovi na pučinu i bacite mreže za lov.« 5Šimun mu nato odgovori: »Učitelju, cijelu smo se noć trudili i ništa ne uhvatismo, ali na tvoju riječ, bacit ću mreže.« 6Kad učiniše tako, uhvatiše veliko mnoštvo riba, te im se mreže gotovo razdirale, 7pa mahnuše svojim drugovima na drugoj lađici da dođu i pripomognu im. Oni dođoše, i napuniše obje lađice tako da su zamalo potonule. 
8Kad to vidje Šimun Petar, pade Isusu do koljena, govoreći: »Odlazi od mene! Ja sam čovjek grješan, Gospodine!« 9Jer zbog ulova riba koje uhvatiše obuze ga zaprepaštenje, a tako i sve koji su bili s njime. 10Isto tako i Jakov i Ivan, sinovi Zebedejevi, koji bijahu drugovi Šimunovi. Tada Isus reče Šimunu: »Ne boj se! Odsada ćeš ljude loviti.« 11Izvukoše tada lađice na kopno, ostaviše sve i stadoše ga slijediti.

Iscjeljenje gubavca
12Dok bijaše u jednom od gradova, kad eto čovjeka, svega u gubi! Ugledavši Isusa, pade ničice i zamoli ga: »Gospodine, ako hoćeš, možeš me očistiti.« 13On ispruži ruku, dotaknu ga te reče: »Hoću, budi čist!« I gube s njega odmah nestade. 14I zapovjedi mu da nikomu ne kazuje: »Nego otiđi, pokaži se svećeniku te prinesi za svoje očišćenje kako zapovjedi Mojsije, njima za svjedočanstvo.«
15A glas se o njemu sve više širio, te se veliko mnoštvo skupljalo da bi ga slušali i bili iscijeljeni od svojih bolesti. 16A on se povlačio u pustinju i molio.

Tko ima vlast opraštati grijehe?
17I dok je on jednoga dana poučavao, sjedili su ondje neki farizeji i učitelji Zakona, koji bijahu došli iz svih sela galilejskih i judejskih te iz Jeruzalema. I sila ga je Gospodnja nagonila da liječi. 18Kad eto nekih ljudi što na ležaljci donose čovjeka koji bijaše uzet! Tražili su da ga unesu i polože ga pred njega. 19I ne našavši, zbog mnoštva, kuda bi ga unijeli, uspeše se na krov te ga između crepova spustiše, zajedno s ležaljkom, u sredinu pred Isusa. 20Vidjevši njihovu vjeru, on reče: »Čovječe, grijesi su ti tvoji oprošteni!« 
21A pismoznanci i farizeji stadoše premišljati govoreći: »Tko je ovaj što govori hule? Tko može opraštati grijehe do Bog jedini?« 22Prozrevši njihove namisli, Isus im nato reče: »Što premišljate u svojim srcima? 23Što je lakše? Reći: 'Grijesi su ti tvoji oprošteni', ili reći: 'Ustani i hodi'? 24Ali kako biste znali da Sin Čovječji ima vlast na zemlji opraštati grijehe« - reče uzetome: »Tebi govorim: 'Ustani i uzmi svoju ležaljku, pa idi svojoj kući!'« 25On odmah ustade pred njima, uze ono na čemu je ležao i ode svojoj kući slaveći Boga. 
26I sve obuze zanos, te su slavili Boga i puni straha govorili: »Vidjesmo danas nešto nevjerojatno!«

U Levijevoj kući
27Poslije toga izađe i ugleda carinika, imenom Levi, gdje sjedi u carinarnici, pa mu reče: »Slijedi me!« 28On sve ostavi, ustade, i stade ga slijediti.
29Levi mu u svojoj kući priredi veliku gozbu. S njima je za stolom bilo veliko mnoštvo carinika i drugih. 30A farizeji i njihovi pismoznanci mrmljali su pred njegovim učenicima, govoreći: »Zašto jedete i pijete s carinicima i grješnicima?« 31A Isus im odgovori: »Ne trebaju liječnika zdravi, nego bolesni. 32Nisam pravednike došao zvati na obraćenje, nego grješnike.«

Pitanje o postu
33A oni mu rekoše: »Ivanovi učenici, a tako i farizejski, često poste i govore molitve, a tvoji jedu i piju.« 34A Isus im reče: »Možete li svatove natjerati da poste dok je zaručnik s njima? 35Ali, doći će dani kad će im se zaručnik uzeti i tada će, u one dane, postiti.« 
36Kazivao im je i prispodobu: »Nitko neće otparati krpē s haljine nove da je stavi na haljinu staru; inače će rasparati i novu, a staroj neće pristajati krpa s nove. 37I nitko ne ulijeva novo vino u stare mješine; inače će novo vino proderati mješine pa će se ono proliti i mješine propasti. 38Nego, vino novo treba ulijevati u mješine nove! 39I nitko, pijući staro, ne zaželi novoga, jer kaže: 'Staro je dobro!'«

Trganje klasja subotom
6 Jednom je u subotu prolazio kroz žitna polja, a učenici su njegovi trgali klasje i jeli, tarući ga rukama. 2Neki pak farizeji rekoše: »Zašto činite što subotom nije dopušteno?« 3Isus im nato odgovori: »Zar niste čitali što ono učini David kad ogladnje on i oni koji su bili s njime? 4Kako uđe u Dom Božji te uze i pojede prinesene kruhove, pa ih dade i onima koji su bili s njime, premda ih nije dopušteno jesti nikomu osim svećenicima.« 5I govorio im je: »Sin Čovječji Gospodar je i subote!«

Iscjeljenje subotom
6Druge subote uđe on u sinagogu i stane poučavati. Bio je ondje čovjek kojemu desna ruka bijaše usahla. 7Pismoznanci su i farizeji vrebali na njega neće li iscjeljivati u subotu, kako bi našli za što da ga optuže. 8Ali on je znao njihove namisli, pa reče čovjeku koji je imao usahlu ruku: »Ustani i stani u sredinu!« On usta i stade. 9A Isus im reče: »Pitam vas: Je li subotom dopušteno činiti dobro, ili zlo činiti; spasiti život ili upropastiti?« 10I pogledavši ih sve unaokolo, reče onomu: »Ispruži svoju ruku!« On učini tako, i ruka mu opet postade zdrava. 11Oni pak, puni bijesa, stadoše se među sobom dogovarati što bi Isusu mogli učiniti.

Izbor Dvanaestorice
12Tih dana on ode na goru da se moli. I provede svu noć u molitvi Božjoj. 13Kad osvanu dan, dozva svoje učenike te od njih izabra Dvanaestoricu koje prozva apostolima:
14Šimuna, koga prozva i Petrom, i Andriju njegova brata, i Jakova i Ivana i Filipa i Bartolomeja 15i Mateja i Tomu i Jakova Alfejeva i Šimuna koji se zove Revnitelj 16i Judu Jakovljeva i Judu Iskariotskoga, koji postade izdajnik.

Blaženstva
17Siđe s njima i zaustavi se na nekoj zaravni. Veliko mnoštvo njegovih učenika i veliko mnoštvo naroda iz cijele Judeje i Jeruzalema, te iz tirskog i sidonskog primorja, 18došlo je da ga sluša i da budu izliječeni od svojih bolesti. Iscjeljivani su i oni koje su mučili nečisti dusi. 19Sve ga je mnoštvo nastojalo dotaknuti, jer je iz njega izlazila sila i sve liječila. 
20On, upravivši oči na svoje učenike, govorio je: 
»Blaženi siromasi, jer vaše je kraljevstvo Božje!
21Blaženi koji sada gladujete, jer ćete biti nasićeni!
Blaženi koji sada plačete, jer ćete se smijati!
22Blaženi ste kad vas ljudi zamrze, i kad vas izopće i pogrde, i kad odbace vaše ime kao opako zbog Sina Čovječjega! 
23Radujte se u onaj dan i poskakujte od veselja, jer evo, velika je plaća vaša na nebu! Jer isto su tako postupali s prorocima očevi njihovi.

Jao vama!
24Ali jao vama, bogataši, jer imate svoju utjehu!
25Jao vama koji ste sada siti, jer ćete gladovati!
Jao - vi koji se sada smijete - jer ćete žalovati i plakati!
26Jao - kad svi ljudi budu o vama dobro govorili, jer tako su isto činili lažnim prorocima očevi njihovi!«

Ljubav prema neprijateljima
27»Nego, vama koji slušate, kažem: Ljubite neprijatelje svoje, dobro činite onima koji vas mrze; 28blagoslivljajte one koji vas proklinju, molite za one koji vas kleveću. 29Onomu tko te udari po jednom obrazu, pruži i drugi. A onomu tko ti otima ogrtač, ne brani mu ni donje haljine. 30Svakomu tko od tebe ište, podaj. A od onoga koji tvoje uzme, ne išti natrag. 31I kako želite da ljudi čine vama, tako činite vi njima. 32I ako ljubite one koji vas ljube, kakva li vam je hvala? Jer i grješnici ljube one koji njih ljube. 33Ako, naime, činite dobro onima koji vama dobro čine, kakva li vam je hvala? I grješnici to isto čine. 34I ako pozajmljujete onima od kojih se nadate dobiti, kakva li vam je hvala? I grješnici grješnicima pozajmljuju, da opet prime jednako. 
35Nego, ljubite neprijatelje svoje, činite dobro i pozajmljujte ne nadajući se ičemu, pa će plaća vaša biti velika, i bit ćete sinovi Svevišnjega, jer je On dobrostiv i prema nezahvalnima i prema zlima. 36Budite milosrdni kao što je i Otac vaš milosrdan.«

Moralne pouke
37»Ne sudite, i nećete ni biti suđeni. Ne osuđujte, i nećete ni biti osuđeni. Opraštajte, i bit će vam oprošteno. 
38Dajte, i dat će vam se; mjera dobra, nabijena, stresena i prepuna dat će se u vaše krilo. Jer mjerom kojom mjerite, odmjerit će se i vama.«
39A kaza im i prispodobu: »Može li slijepac slijepca voditi? Neće li obojica u jamu pasti? 
40Nije učenik nad učiteljem, već će i posvema poučen biti tek kao njegov učitelj.
41Zašto gledaš trunak u oku brata svojega, a brvna u svojemu oku ne zamjećuješ? 42Kako možeš reći svojemu bratu: 'Brate, dopusti da ti izvadim trunak iz tvoga oka', a sâm ne vidiš brvna u svojemu oku? Licemjere, najprije izvadi brvno iz svojega oka, pa ćeš onda jasno vidjeti kako iz oka svojega brata trunak izvaditi.«

Stablo se poznaje po plodovima
43»Nema, naime, stabla dobra koje rodi plodom nevaljalim, niti pak stabla nevaljala koje rodi plodom dobrim. 44Jer se svako stablo poznaje po plodu svojemu. Tľ ne beru se smokve s trnja, niti se grožđe trga s drače. 45Dobar čovjek iz dobre riznice srca iznosi dobro, a zlikovac iz zla iznosi zlo, jer mu usta govore iz onoga čega je srce prepuno.«

Prispodoba o gradnji kuće
46»Zašto me zovete: 'Gospodine, Gospodine!', a ne činite što kažem? 47Svaki onaj koji dolazi k meni i sluša moje riječi i vrši ih, pokazat ću vam komu je nalik: 48nalik je čovjeku koji gradi kuću, pa iskopa duboko i postavi temelj na stijeni. Kad nadođe poplava, navali bujica na tu kuću, ali je ne može pomaknuti, jer je dobro sagrađena. 49A tko čuje i ne izvrši, nalik je čovjeku koji sagradi kuću na tlu, bez temelja. Navali bujica na nju, i odmah se sruši te nastade od te kuće ruševina velika.« 

Primjer vjere
7 Pošto dovrši sve te svoje besjede narodu, tako da im doprije do ušiju, uđe u Kafarnaum. 2Nekomu stotniku sluga bijaše bolestan, gotovo na umoru, a bijaše mu veoma drag. 3Čuvši za Isusa, posla k njemu starješine židovske, moleći ga da dođe kako bi mu ozdravio slugu. 4Oni dođoše k Isusu i stadoše ga usrdno moliti: »Dostojan je da mu to učiniš, 5jer voli naš narod, i sinagogu nam je sagradio!« 
6Isus se uputi s njima. I kad već bijaše nedaleko od kuće, stotnik posla prijatelje da mu kažu: »Gospodine, ne trudi se, jer nisam dostojan da uđeš pod moj krov. 7Zato se nisam smatrao dostojnim da dođem k tebi. Nego, reci riječ - da ozdravi moj sluga! 8Jer i ja, premda sam čovjek vlasti podređen, imam pod sobom vojnike pa kad jednomu kažem: 'Idi!' - i ide, a drugome: 'Dođi!' - i dođe. A sluzi svome: 'Učini to!' - i učini.« 9Čuvši to, Isus mu se zadivi te, okrenuvši se mnoštvu koje ga je slijedilo, reče: »Kažem vam, ni u Izraelu tolike vjere ne nađoh!« 10Kad su se oni koji su bili poslani vratili kući, nađoše slugu zdrava.

Uskrišenje udovičina sina
11Ode zatim u grad zvani Nain. S njime su išli njegovi učenici i silno mnoštvo. 12Približi se gradskim vratima, kad gle: iznosili su mrtvaca, sina jedinca u majke koja bijaše udovica. S njome je bilo brojno mnoštvo iz grada. 13Kad je Gospodin ugleda, sažali se nad njom te joj reče: »Ne plači!« 14I pristupivši, dotaknu se nosila; nosači zastadoše, a on reče: »Mladiću, tebi govorim, ustani!« 15I podiže se mrtvac i stade govoriti, a on ga predade njegovoj majci. 16Sve ih obuze strah. Slavili su Boga govoreći: »Prorok velik ustade među nama!« i »Pohodi Bog narod svoj!« 17Ovaj se glas o njemu proširi po cijeloj Judeji i po svoj okolici.

Isus o Ivanu Krstitelju
18O svemu tome dojaviše Ivanu njegovi učenici. Dozvavši dvojicu svojih učenika, Ivan19ih posla Gospodinu da ga pitaju: »Jesi li ti Onaj koji ima doći, ili drugoga da čekamo?« 20Došavši k njemu, ovi mu ljudi rekoše: »Ivan Krstitelj posla nas k tebi da pitamo: 'Jesi li ti Onaj koji ima doći ili drugoga da čekamo?'« 21On je upravo u taj čas iscijelio mnoge od bolesti, muka i zlih duhova, i mnogim je slijepcima podario vid. 22Tada im odgovori: »Idite i javite Ivanu što ste vidjeli i čuli: slijepi proglédaju, hromi hode, gubavi se čiste i gluhi čuju, mŤtvī ustaju, siromasima se navješćuje Evanđelje. 23I blažen je onaj tko se ne sablazni o mene!«
24Kad Ivanovi glasnici otiđoše, stade on govoriti mnoštvu o Ivanu: »Što ste izašli u pustinju pogledati? Trsku koju vjetar njiše? 25Ili što ste izašli vidjeti? Čovjeka u meke haljine odjevena? Eno, oni u sjajnoj odjeći i raskoši u kraljevskim su dvorima. 26Onda što ste izašli vidjeti? Proroka? Da, kažem vam, i više od proroka. 27On je Onaj o kome je pisano: 
'Evo, ja šaljem glasnika svojega pred licem tvojim da pripravi put tvoj pred tobom'.
28Kažem vam, među rođenima od žena nema većega od Ivana; ipak je i najmanji u kraljevstvu Božjemu veći od njega. 29I sav narod koji je slušao, i carinici, priznadoše da je Bog u pravu, krstivši se Ivanovim krštenjem. 30A farizeji i zakonoznanci prezreše Božji naum za njih, ne htjevši da ih on krsti.«

Isus o suvremenicima
31»Čemu ćemo onda reći da su nalik ljudi ovoga naraštaja? Komu su nalik? 32Nalik su dječici što sjede na trgu i jedni drugima dovikuju, pa govore: 'U frule vam zasvirasmo i ne zaigraste, tužaljke zapjevasmo i ne zaplakaste.' 33Jer došao je Ivan Krstitelj; niti jede kruha, niti pije vina, a vi govorite: 'Zlog duha ima.' 34Došao je Sin Čovječji; jede i pije, a vi govorite: 'Gle proždrljivca i pijanice, prijatelja carinikā i grješnikā.' 35Ali opravda se mudrost pred svom svojom djecom.«

Grješnica kojoj je mnogo oprošteno
36Neki farizej molio ga je da blaguje s njime, te on uđe u kuću farizejevu i smjesti se za stol. 37Kadli eto neke žene, koja bijaše grješnica u gradu; doznavši da je on za stolom u farizejevoj kući, donese alabastrenu posudicu pomasti 38i stade straga do njegovih nogu. Plačući, suzama mu poče oblijevati noge. Svojom ih je kosom otirala, cjelivala ih i mazala pomašću. 
39Vidjevši to farizej koji ga bijaše pozvao, reče u sebi: »Kad bi ovaj bio prorok, znao bi tko je i kakva je ta žena što ga se dotiče - da je grješnica.« 40Isus mu nato odgovori: »Šimune, imam ti nešto reći.« »Učitelju«, prihvati on, »reci!« 41»Dvojica su dužnika dugovali nekom vjerovniku; jedan mu je dugovao pet stotina denara, a drugi pedeset. 42Kako nisu mogli vratiti, on oprosti obojici. Koji će ga dakle od njih više ljubiti?« 43Šimun odgovori: »Smatram, onaj komu je više oprostio.« On mu nato reče: »Pravo si prosudio.« 
44I okrenuvši se ženi, reče Šimunu: »Vidiš li ovu ženu? Ušao sam ti u kuću, vode mi na noge nisi dao; a ona mi je suzama svojim noge oblila i kosom ih svojom otrla. 45Poljupca mi nisi dao, a ona, otkako uđoh, ne prestade mi nógū cjelivati. 46Uljem mi glavu nisi pomazao, a ona mi je pomašću noge pomazala. 47Stoga, kažem ti, njezini su mnogi grijesi oprošteni, jer je ljubila mnogo. Komu se pak malo oprašta, ljubi malo.« 
48A njoj reče: »Grijesi su ti oprošteni!« 49Oni koji su bili s njime za stolom stadoše među sobom govoriti: »Tko je ovaj što i grijehe oprašta?« 50I reče ženi: »Vjera te tvoja spasila. Idi u miru!«

Žene u službi Evanđelja
8 Potom je redom obilazio gradove i sela propovijedajući i navješćujući Evanđelje o kraljevstvu Božjemu. S njime su bila Dvanaestorica 2i neke žene koje bijahu iscijeljene od zlih duhova i bolèstī: Marija koja se zove Magdalena, iz koje je bilo izašlo sedam zlih duhova, 3i Ivana, žena Huze, Herodova upravitelja, te Suzana i mnoge druge koje su im služile svojim imanjima.

Prispodoba o sijaču
4Kako se skupljalo veliko mnoštvo, te su dolazili k njemu iz svakoga grada, reče on u prispodobi:
5»Izađe sijač sijati sjeme. I dok je sijao, jedno pade uz put, i bî pogaženo te ga ptice nebeske pozobaše. 6Drugo pade na stijenu; i čim izniknu, usahnu jer nije imalo vlage. 7Drugo opet pade u trnje, a trnje uzraste skupa s njime i uguši ga. 8A neko drugo pade na dobru zemlju, izniknu i dade strostruki rod.« Rekavši to, viknu: »Tko ima uši da čuje, neka čuje!«
9Njegovi ga učenici upitaju kakva bi to bila prispodoba. 10On nato reče: »Vama je dano upoznati tajne kraljevstva Božjega, ali ostalima tek u prispodobama, 'da gledajući ne vide i slušajući ne razumiju'.
11A ovo je ta prispodoba: Sjeme je riječ Božja. 12Oni 'uz put', to su oni koji čuju; zatim dolazi đavao i otima Riječ iz srca njihova da ne bi uzvjerovali i spasili se. 13A 'na stijeni', to su oni koji, kad čuju, primaju Riječ s radošću, ali nemaju korijena; oni neko vrijeme vjeruju, ali u vrijeme kušnje otpadnu. 14A što pade 'u trnje', to su oni koji čuju, no odu pa se pod brigama, bogatstvom i životnim užicima uguše i ne donesu zrela roda. 15Ono pak u 'dobroj zemlji', to su oni koji čuju i drže Riječ u plemenitu i dobru srcu, i donose rod u ustrajnosti.«

Prispodoba o svjetiljci
16»Nitko pak zapalivši svjetiljku, ne pokriva je posudom, niti je stavlja ispod postelje, nego je stavlja na svijećnjak, da oni koji ulaze vide svjetlo. 17Jer ništa nije skriveno a da se neće očitovati, niti išta ima tajno a da se ne bi doznalo i objelodanilo. 18Pazite dakle kako slušate! Jer tko ima, njemu će se dati, a tko nema, tomu će se oduzeti i ono što misli da ima.«

Isusova prava rodbina
19Dođoše k njemu majka i njegova braća, ali nisu mu mogli prići zbog mnoštva. 20Dojaviše mu: »Tvoja majka i tvoja braća stoje vani i žele te vidjeti!« 21A on im odgovori: »Moja majka i moja braća oni su koji slušaju riječ Božju i vrše je.« 

Isus stišava oluju
22Jednoga dana uđe u lađicu on i učenici njegovi, te im reče: »Prijeđimo na drugu stranu jezera.« I isploviše. 23Dok su plovili, on zaspa. Tada se na jezero spusti olujni vjetar i voda stade prodirati, te bijahu u pogibli. 24Oni pristupiše i probudiše ga, govoreći: »Učitelju, učitelju! Ginemo!« A on se probudi, zaprijeti vjetru i uspjenjenom valovlju, te se oni smiriše i nastade utiha. 25Reče im tada: »Gdje je vaša vjera?« A oni, prestrašeni, začudiše se, govoreći jedni drugima: »Tko li je dakle ovaj da i vjetrovima i vodi zapovijeda, i pokoravaju mu se?«

Opsjednuti Gerazenac
26Doploviše u gerazenski kraj, koji je nasuprot Galileji. 27Čim izađe na kopno, ususret mu iz grada dođe neki čovjek koji je imao zle duhove. Već se dugo vremena nije odijevao niti boravio u kući, nego po grobnicama. 
28Kad ugleda Isusa, kriknu, pade ničice pred njega i jakim glasom reče: »Što ja imam s tobom, Isuse, Sine Boga Svevišnjega? Molim te, ne muči me!« 29Bijaše, naime, zapovjedio nečistome duhu da izađe iz toga čovjeka. Jer ga već dugo vremena bijaše držao pa su ga čuvali vezana u lancima i verigama, a on bi raskidao okove, i zli bi ga duh gonio u pustinju. 30Isus ga upita: »Kako ti je ime?« On pak reče: »Legija«, jer su mnogi zli dusi ušli u njega. 31Oni su ga preklinjali da im ne zapovjedi vratiti se u Bezdan. 
32Veliko je krdo svinja paslo ondje u gori, pa ga oni stadoše preklinjati da im dopusti ući u njih. I on im dopusti. 33Zli dusi nato izađoše iz čovjeka te uđoše u svinje. Krdo se sjuri niz padinu u jezero i podavi se. 
34Kad svinjari vidješe što se dogodilo, pobjegoše i razglasiše to po gradu i po selima. 35I ljudi izađoše vidjeti što se dogodilo, pa dođoše k Isusu i nađoše onoga čovjeka, iz koga bijahu izašli zli dusi, gdje odjeven i pri zdravoj pameti sjedi do Isusovih nogu. I prestrašiše se. 36Oni pak koji to vidješe, ispripovjediše kako se opsjednuti spasio. 37I zamoli ga sve ono mnoštvo iz okolice gerazenske da ode od njih, jer ih obuze velik strah. On uđe u lađicu i vrati se.
38A čovjek iz koga bijahu izašli zli dusi molio ga je da bude s njime. No on ga otpusti govoreći: 39»Vrati se svojoj kući i pripovijedaj što ti Bog učini.« I on ode razglašujući po svemu gradu što mu je Isus učinio.

Kći Jairova i ozdravljenje bolesnice
40Kad se Isus vraćao, dočeka ga mnoštvo, jer ga svi bjehu očekivali. 41I gle, dođe čovjek imenom Jair, koji bijaše nadstojnik sinagoge. On pade pred Isusove noge, usrdno ga moleći da uđe u njegovu kuću, 42jer imaše kćerku jedinicu, od oko dvanaest godina, koja je umirala. 
Dok je išao onamo, mnoštvo se tiskalo oko njega. 43A neka žena, koja je već dvanaest godina bolovala od izljeva krvi, i koja je sve svoje imanje potrošila na liječnike a nitko je nije mogao iscijeliti, 44priđe mu odostraga i dotaknu se skuta njegove haljine, a izljev joj krvi odmah prestade. 45»Tko me se dotaknu?« - upita Isus. A kako su svi nijekali, Petar reče: »Učitelju, mnoštvo te gura i tiska.« 46A Isus reče: »Netko me se dotaknu, jer osjetih da iz mene izlazi sila.« 47Kad žena uvidje da se nije skrila, pristupi dršćući, pade pred njega ničice, te mu pred svim narodom ispripovjedi zašto ga se dotakla i kako je odmah ozdravila. 48A on joj reče: »Kćeri! Vjera te tvoja spasila. Idi u miru!«
49Dok je on još govorio, dođe netko od nadstojnikovih ukućana, govoreći: »Kći ti je umrla. Ne muči više učitelja.« 50Kad je Isus to čuo, reče mu: »Ne boj se, samo vjeruj, i bit će spašena!« 51Kad dođe u kuću, nikomu ne dopusti da s njime uđe osim Petru, Ivanu, Jakovu te ocu djetetovu i majci. 52Svi su plakali i naricali za njom. A on reče: »Ne plačite, jer ona nije umrla, nego spava.« 53A oni mu se podsmjehivahu, znajući da je umrla. 54A on, prihvativši je za ruku, viknu: »Dijete, ustani!« 55I njezin se duh povrati, te ona odmah ustade, a on zapovjedi da joj dadu jesti. 56Njezini se roditelji zapanjiše, a on im zapovjedi da nikomu ne reknu što se dogodilo.

Poslanje apostola
9 Sazvavši Dvanaestoricu, dade im silu i vlast nad svim zlim dusima i da iscjeljuju od bolèstī. 2I posla ih propovijedati kraljevstvo Božje i liječiti bolesne. 3Reče im: »Ništa ne uzimajte na put: ni štapa, ni torbe, ni kruha, ni novca, niti imajte po dviju haljina! 4U koju god kuću uđete, ondje ostanite pa dalje pođite. 5A koji god vas ne prime, izlazeći iz toga grada otresite prašinu sa svojih nogu, za svjedočanstvo protiv njih.« 6Oni otiđoše; prolazili su po selima navješćujući Evanđelje i iscjeljujući posvuda.

Herodova nedoumica
7Dočuo Herod tetrarh o svemu što se događa pa se dvoumio, jer su neki govorili da je Ivan uskrišen od mrtvih, 8neki da se pojavio Ilija, a drugi da je ustao koji od davnašnjih proroka. 9Herod pak reče: »Ivanu sam ja glavu odrubio, a tko je onda ovaj o kome toliko slušam?« I tražio je da ga vidi.

Isus nahranio pet tisuća ljudi
10Vrativši se, apostoli ispripovjediše Isusu sve što su učinili. On ih uze sa sobom i povuče se nasamo u grad zvani Betsaida. 11Mnoštvo pak, doznavši za to, stade ga slijediti. On ih primi, te im je govorio o kraljevstvu Božjem, liječeći one koji su trebali iscjeljenje.
12Dan je već gasnuo. Pristupiše mu tad Dvanaestorica te mu rekoše: »Otpusti mnoštvo, neka odu u okolna sela i zaseoke da se sklone i nađu sebi štogod za jelo, jer smo ovdje na pustom mjestu.« 13A on im reče: »Dajte im vi jesti!« Oni rekoše: »Nemamo više nego samo pet kruhova i dvije ribe; osim da mi pođemo kupiti hrane za sav ovaj narod.« 14Jer bijaše oko pet tisuća muškaraca. A on reče svojim učenicima: »Posjednite ih u skupine po pedesetak.« 15Oni učiniše tako te svi posjedaše. 16A on, uzevši pet kruhova i dvije ribe, pogledavši u nebo izreče blagoslov, pa razlomi te davaše učenicima da iznesu pred mnoštvo. 17I svi jedoše i nasitiše se, a od ulomaka što im je preteklo nakupiše dvanaest košara.

Ispovijest Petrova
18Dok je jednom nasamo molio, s njime su bili učenici. I on ih upita: »Što govore ljudi, tko sam ja?« 19Nato mu odgovoriše: »Da si Ivan Krstitelj; drugi da si Ilija, a neki da ustade jedan od davnašnjih proroka.« 20On ih upita: »A vi, što vi kažete, tko sam ja?« Petar nato odgovori: »Krist Božji!« 

Prvi navještaj muke i uskrsnuća
21Zaprijetivši im, zapovjedi da to nikomu ne kazuju, 22rekavši: »Sin Čovječji treba mnogo pretrpjeti, i biti odbačen od starješina, glavara svećeničkih i pismoznanaca, i biti ubijen, ali će trećega dana biti uskrišen.«

Zahtjevi učeništva
23Svima je pak govorio: »Tko hoće za mnom ići, neka se odrekne samoga sebe i neka svaki dan uzima križ svoj i slijedi me. 24Jer tko hoće svoj život spasiti, izgubit će ga, a tko zbog mene svoj život izgubi, taj će ga spasiti. 25Tľ što koristi čovjeku da je sav svijet stekao, a samoga sebe izgubio ili upropastio? 26Jer tko se postidi mene i mojih riječi, njega će se Sin Čovječji postidjeti kada dođe u slavi svojoj i Očevoj i svetih anđela. 27Kažem vam pak, uistinu, ima nekih što stoje ovdje koji zasigurno neće okusiti smrti dok ne vide kraljevstvo Božje.«

Preobraženje
28Nekih osam dana poslije tih besjeda, uzevši Petra, Ivana i Jakova, uzađe on na goru da se pomoli. 29I dok se molio, promijeni se izgled njegova lica, a odjeća mu postade blistavo bijela. 30I gle, dva su čovjeka razgovarali s njime; bijahu to Mojsije i Ilija. 31Ukazavši se u slavi razgovarali su o njegovu Izlasku, koji se imao dovršiti u Jeruzalemu. 32A Petar i oni što su bili s njime bijahu svladani snom. Kad se probudiše, ugledaše njegovu slavu i dva čovjeka što stajahu s njime. 33Dok su se oni rastajali od njega, reče Petar Isusu: »Učitelju, dobro nam je ovdje biti. Da načinimo tri sjenice: jednu tebi i jednu Mojsiju i jednu Iliji.« Nije znao što govori. 34Dok je on to još govorio, pojavi se oblak te ih zasjenjivaše, a oni se prestrašiše kad zađoše u oblak. 35A iz oblaka se začu glas: »Ovo je Sin moj, Izabranik! Njega slušajte!« 36I tek što se začu glas, Isus osta sam. A oni zašutješe i nikomu onih dana ništa ne ispripovjediše o onome što su vidjeli.

Opsjednuti padavičar
37I sutradan, kad su sišli s gore, u susret mu izađe veliko mnoštvo, 38kad gle, neki čovjek iz mnoštva povika: »Učitelju, molim te, pogledaj moga sina, jer jedinac mi je. 39A evo, duh ga spopada, te on odmah stane vrištati; i trese ga da se zapjeni. Jedva ga ostavlja, pošto ga svega slomi. 40Molio sam tvoje učenike da ga izagnaju, ali ne mogoše.« 41Isus nato odgovori: »O naraštaju nevjerni i izopačeni, dokle mi je biti s vama i podnositi vas? Dovedi ovamo svoga sina!« 42Dok je još prilazio, zli duh tresnu njime o tlo i potrese ga. Ali Isus zaprijeti nečistom duhu i izliječi dječaka te ga vrati njegovu ocu. 43Svi su bili zadivljeni veličanstvenošću Božjom.

Drugi navještaj muke i uskrsnuća
I dok su se svi čudili svemu što je činio, reče on svojim učenicima: 44»Neka vam ove riječi sjednu u uši: Doista, Sin Čovječji ima biti predan u ruke ljudima!« 45Ali oni nisu razumijevali te besjede, jer im bijaše skrivena tako da je ne shvatiše, a bojali su se upitati ga o tome.

Tko je najveći?
46Među njima se pak podiže raspra o tome tko bi od njih bio najveći. 47A Isus, poznavajući namisao njihova srca, uze malo dijete, postavi ga uza se, 48te im reče: »Tko god primi ovo malo dijete u moje ime, mene prima. A tko god prima mene, prima Onoga koji je mene poslao. Jer tko je najmanji među svima vama, taj je velik.«

Tko nije protiv vas, za vas je
49Nato Ivan reče: »Učitelju, vidjesmo jednoga koji u tvoje ime izgoni zle duhove, i branili smo mu, jer te ne slijedi s nama.« 50Reče mu Isus: »Ne branite mu! Jer tko nije protiv vas, za vas je.«

Negostoljubivi Samarijanci
51Kad su se navršavali dani uzeća njegova, on čvrsto odluči poći u Jeruzalem 52te posla pred sobom glasnike. Oni otiđoše i uđoše u samarijansko selo da mu priprave mjesto. 53Ali ga oni ne primiše, jer se bijaše zaputio u Jeruzalem. 54Vidjevši to učenici Jakov i Ivan, rekoše: »Gospodine, hoćeš li da prizovemo oganj da siđe s neba i proždre ih?« 55No on se okrenu i ukori ih. 56I otiđoše u drugo selo.

Slijedit ću te, ali...
57Dok su išli putem, netko mu reče: »Slijedit ću te kamo god ti pošao.« 58A Isus mu reče: »Lisice imaju jazbine i ptice nebeske gnijezda, a Sin Čovječji nema gdje glavu nasloniti.« 59A drugomu reče: »Slijedi me!« Ali on reče: »Dopusti mi, Gospodine, da najprije odem ukopati svoga oca.« 60A on mu nato reče: »Pusti neka mŤtvī ukopaju svoje mŤtvē, a ti idi i navješćuj kraljevstvo Božje.« 61Reče i drugi: »Slijedit ću te, Gospodine, ali mi najprije dopusti da se pozdravim sa svojim ukućanima.« 62A Isus mu reče: »Nitko tko stavi ruku svoju na plug pa se obazire natrag, nije prikladan za kraljevstvo Božje.«

Poslanje sedamdesetdvojice
10 Poslije toga Gospodin odredi drugu sedamdeset i dvojicu i posla ih po dvojicu pred sobom u svaki grad i mjesto kamo je namjeravao ići. 2Govorio im je: »Žetva je velika, ali je radnika malo. Molite dakle Gospodara žetve kako bi poslao radnike u žetvu svoju. 3Idite! Evo, šaljem vas kao janjce među vukove. 4Ne nosite ni kese, ni torbe, ni obuće. Putem se ne zaustavljajte nikoga pozdravljati! 5U koju god kuću uđete, najprije recite: 'Mir kući ovoj!' 6I bude li ondje tko sin mira, vaš će mir na njemu počinuti; akoli ne, vama će se vratiti. 7U toj kući ostanite, jedite i pijte što se kod njih nađe, jer radnik je vrijedan svoje plaće. Ne prelazite iz kuće u kuću. 8Kad uđete u koji grad, i prime vas, jedite ono što iznesu pred vas. 9I iscjeljujte bolesnike koji su u njemu. Govorite im: 'Približilo vam se kraljevstvo Božje!' 10A kad uđete u koji grad i ne prime vas, izađite na njegove ulice i recite: 11'I prašinu vašega grada, što je prionula za naše noge, stresamo vam! Ali ovo znajte: Približilo se kraljevstvo Božje!' 12Kažem vam da će Sodomi biti lakše u onaj dan negoli gradu tome!«

'Jao' neobraćenim gradovima
13»Jao tebi, Korozaine! Jao tebi, Betsaido! Jer da su se u Tiru i Sidonu dogodila silna djela koja su se dogodila u vama, odavno bi se već, sjedeći u kostrijeti i pepelu, bili obratili. 14Ali će Tiru i Sidonu lakše biti na Sudu negoli vama. 15I ti, Kafarnaume! Zar ćeš se do neba uzdići? Do Podzemlja ćeš se strovaliti. 16Tko vas sluša, sluša mene; tko prezire vas, prezire mene. A tko prezire mene, prezire Onoga koji je mene poslao!«

Pravi razlog radosti
17Sedamdesetidvojica se vratiše s radošću, govoreći: »Gospodine, i zli dusi nam se pokoravaju u ime tvoje.« 18On im reče: »Promatrah Sotonu kako poput munje pade s neba. 19Evo, dao sam vam vlast da gazite po zmijama i štipavcima i po svoj neprijateljskoj sili, i ništa vam neće nauditi. 20Ali se ne radujte što vam se dusi pokoravaju, nego se radujte što su vaša imena zapisana na nebesima!«

Evanđelje otkriveno malenima
 21U taj čas uskliknu on u Duhu Svetom i reče: »Hvalim te, Oče, Gospodaru neba i zemlje, što si ovo sakrio od mudrih i razumnih, a otkrio malenima. Da, Oče, jer se tako svidjelo tebi. 22Sve mi je predao Otac moj, i nitko ne zna tko je Sin - do Otac; ni tko je Otac - do Sin, i onaj komu Sin htjedne otkriti.« 
23I okrenuvši se učenicima, reče im nasamo: »Blažene oči koje gledaju što vi gledate! 24Jer, kažem vam, mnogi su proroci i kraljevi htjeli vidjeti što vi gledate, ali ne vidješe; i čuti što vi slušate, ali nisu čuli!«

Najveća zapovijed
25I gle, ustade neki zakonoznanac te, da bi ga iskušao, upita: »Učitelju, što mi je činiti da baštinim život vječni?« 26On mu reče: »Što je pisano u Zakonu? Kako čitaš?« 27A on odgovori: »Ljubi Gospodina Boga svojega iz svega srca svojega, i svom dušom svojom, i svom snagom svojom i svom pameću svojom, i bližnjega svojega kao sebe samoga.« 28Reče mu Isus: »Ispravno si odgovorio. To izvršavaj i živjet ćeš.« 

Milosrdni Samarijanac
29Želeći se pak opravdati, upita on Isusa: »A tko je moj bližnji?« 30Isus prihvati i reče: 
»Neki je čovjek silazio iz Jeruzalema u Jerihon pa upade među razbojnike koji ga svukoše i izudaraše, te otiđoše ostavivši ga polumrtva. 31Slučajno je tim putem silazio neki svećenik, i vidjevši ga, mimoiđe. 32Tako i neki levit kad dođe do toga mjesta priđe pa, vidjevši ga, mimoiđe. 33Neki pak Samarijanac, putujući, dođe do njega i vidjevši ga, sažali se. 34Priđe i povi mu rane zalivši ih uljem i vinom, te ga posadi na svoje živinče, prenese u gostinjac i pobrinu se za njega. 35Sutradan izvadi dva denara, dade ih gostioničaru i reče: 'Pobrini se za njega. A ako što više potrošiš, ja ću ti na svom povratku nadoknaditi.' 
36Što ti se čini, koji je od ove trojice bio bližnji onomu što upade među razbojnike?« 37On nato reče: »Onaj koji mu iskaza milosrđe.« Isus mu onda reče: »Idi i ti čini tako.«

Marta i Marija
38Dok su oni tako išli svojim putem, uđe on u neko selo. Neka žena, imenom Marta, primi ga u kuću. 39Ona je imala sestru zvanu Marija koja je, sjednuvši tad Gospodinu do nógū, slušala njegovu riječ. 40A Marta bijaše vrlo zauzeta posluživanjem, pa priđe i reče: »Gospodine, zar ne mariš što me moja sestra ostavila samu da poslužujem? Reci joj dakle da mi pripomogne!« 41Gospodin joj odgovori: »Marta, Marta, brineš se i uznemiruješ za mnogo, 42a jedno je potrebno. Marija je doista bolji dio izabrala, koji joj se neće oduzeti.«

Pouka o molitvi
11 Kad se Isus molio na nekom mjestu, pa prestao, jedan mu od njegovih učenika reče: »Gospodine, nauči nas moliti kao što je Ivan naučio svoje učenike!« 2A on im reče: »Kad molite, govorite:
'Oče, neka se sveti ime tvoje! 
Neka dođe kraljevstvo tvoje! 
3Kruh naš svagdanji daji nam svaki dan. 
4I oprosti nam grijehe naše, jer i mi opraštamo svakom 
dužniku svojemu! 
I ne daj nas u napast!'«
5I reče im: »Tko bi od vas imao prijatelja pa da pođe k njemu o ponoći i rekne mu: 'Prijatelju, posudi mi tri kruha, 6jer mi je prijatelj došao s puta i nemam što pred njega iznijeti.' 7A onaj mu iznutra odgovori: 'Ne dosađuj mi! Vrata su već zatvorena, i dječica su moja sa mnom u postelji. Ne mogu ustati da ti dadnem' - 8kažem vam: ako i ne bude ustao i dao mu zato što mu je prijatelj, ustat će zbog njegove bezobzirnosti i dati koliko mu treba. 
9I ja vama kažem: Ištite, i dat će vam se; tražite, i naći ćete; kucajte, i otvorit će vam se. 10Jer svaki koji ište prima, i koji traži nalazi, i onomu koji kuca otvorit će se. 11A koji će to otac među vama, ako ga sin zaište ribu, umjesto ribe dati mu zmiju? 12Ili, ako zaište jaje, dati mu štipavca? 13Ako dakle vi, premda zli, znadete davati dobre darove svojoj djeci, koliko li će više Otac, Onaj s neba, dati Duha Svetoga onima koji ga ištu?«

Isus izgoni zle duhove
14Potom je izgonio zlog duha koji bijaše nijem. I kad zli duh izađe, nijemi progovori. I mnoštvo se zadivi. 15A neki od njih rekoše: »Po Beelzebulu, knezu zlih duhova, izgoni zle duhove!« 16Drugi su, iskušavajući ga, tražili od njega znak s neba. 17Ali im on, znajući njihove misli, reče: »Svako će kraljevstvo u sebi razdijeljeno opustjeti; tad se kuća na kuću sruši. 18Ako je pak Sotona u sebi razdijeljen, kako li će se održati njegovo kraljevstvo - jer vi kažete da ja po Beelzebulu izgonim zle duhove? 19Ako pak ja po Beelzebulu izgonim zle duhove, po kome ih izgone sinovi vaši? Stoga će vam oni biti suci. 20Ali ako ja prstom Božjim zle duhove izgonim, tada je k vama stiglo kraljevstvo Božje. 21Dokle god jaki i naoružani čuva svoj dvor, imanje mu je u miru. 22Ali kada dođe jači od njega, nadvlada ga, i otme mu sve njegovo oružje u koje se uzdao, te razdijeli što mu je zaplijenio. 
23Tko nije sa mnom, protiv mene je; i tko sa mnom ne sabire, prosipa.«

Povratak zlog duha
24»Kad nečisti duh izađe iz čovjeka, luta bezvodnim mjestima tražeći spokoja, ali kako ga ne nalazi, onda kaže: 'Vratit ću se u svoju kuću odakle izađoh.' 25I kad dođe, nađe je pometenu i uređenu. 26Tada ode i dovede sa sobom sedam drugih duhova, gorih od sebe, pa uđu i nastane se ondje. Tako tomu čovjeku posljednje postane gore od prijašnjega.«

Blaženi i blaženiji 
27Dok je on to govorio, povika neka žena iz mnoštva: »Blažena utroba koja te nosila i prsa što si ih sisao!« 28A on nato reče: »Blaženiji su, naprotiv, oni koji slušaju riječ Božju i drže je!«

Jonin znak
29Kako se mnoštvo skupljalo, stade on govoriti: »Naraštaj ovaj naraštaj je opak. Traži znak, ali mu se znak neće dati, osim znaka Jone. 30Jer kao što je Jona bio znak Ninivljanima, tako će biti i Sin Čovječji ovomu naraštaju. 31Kraljica Juga ustat će na Sudu s ljudima ovoga naraštaja i osuditi ih, jer ona dođe s krajeva zemlje čuti mudrost Salomonovu, a gle: ovdje je nešto veće od Salomona! 32Ninivljani će ustati na Sudu s ovim naraštajem i osuditi ga, jer se oni obratiše na Joninu propovijed, a gle: ovdje je nešto veće od Jone!«

Oko - svjetiljka tijelu
33»Nitko kad zapali svjetiljku ne stavlja je na skrovito mjesto, niti pod posudu, nego na svijećnjak da oni koji ulaze vide svjetlo. 34Tvoje je oko svjetiljka tvom tijelu. Ako je oko tvoje bistro, i cijelo je tijelo tvoje svijetlo. Ako je pak nevaljalo, i tijelo je tvoje tamno. 35Pazi dakle da svjetlo koje je u tebi ne bude tama. 36Bude li dakle cijelo tvoje tijelo svijetlo, bez ikakva tamna dijela, bit će ono cijelo svijetlo, kao kad te svjetiljka svojim sjajem rasvjetljuje.«

'Jao' farizejima i zakonoznancima
37Dok je on govorio, neki ga farizej zamoli da objeduje kod njega, te on uđe i smjesti se za stol. 38Kad farizej to vidje, začudi se što se on najprije ne opra prije objeda. 39Ali mu Gospodin reče: »Da, vi farizeji čistite vanjštinu čaše i zdjele, a nutrina vam je puna otimačine i zlobe. 40Bezumnici! Nije li onaj koji načini ono što je izvana, načinio i ono što je iznutra? 41Nego, dajte za milostinju ono što je unutra, i evo: sve vam je čisto.
42Ali jao vama, farizeji! Dajete desetinu od metvice i rutvice i od povrća svakovrsna, a mimoilazite pravicu i ljubav Božju. Ovo je trebalo činiti, a ono ne izostavljati.
43Jao vama, farizeji! Volite prvo sjedalo u sinagogama i pozdravljanja na trgovima.
44Jao vama! Jer ste kao nezamjetljivi grobovi, tako da po njima ljudi ne znajući hode.«
45Tada mu neki zakonoznanac reče: »Učitelju, tako govoreći, i nas vrijeđaš!« 46A on reče: 
»Jao i vama, zakonoznanci! Prtite na ljude bremena preteška za nošenje, a sami ih ni jednim prstom svojim ne biste dotaknuli.
47Jao vama! Gradite spomenike prorocima, a vaši ih oci pobiše. 48Tako ste svjedoci i odobravate djela svojih otaca: oni ih pobiše, a vi im gradite. 49Stoga i Mudrost Božja reče: 'Poslat ću k njima proroke i apostole; i neke će od njih poubijati i prognati - 50da se od ovog naraštaja zatraži krv svih proroka prolivena od postanka svijeta, 51od krvi Abelove do krvi Zaharijine, koji bî pogubljen između žrtvenika i Doma Božjega. Da, kažem vam, to će se tražiti od ovoga naraštaja.
52Jao vama, zakonoznanci! Uzeli ste ključ znanja; sami ne uđoste, a zabraniste onima koji ulaze!«
53Kad izađe odande, pismoznanci i farizeji stadoše žestoko navaljivati i zapitkivati ga o mnogočemu, 54vrebajući na nj, ne bi li štogod ulovili iz njegovih usta.

Razne pouke učenicima
12 Kad se skupilo na tisuće ljudi, tako da su jedni druge gazili, stade govoriti najprije svojim učenicima: »Čuvajte se kvasca farizejskoga, to jest licemjerja. 2Ništa nije skriveno što se neće otkriti, ni tajno što se neće doznati. 3Zato će se sve što ste u tami rekli čuti na svjetlu, i što ste u uho šaptali po sobama, propovijedat će se s krovova. 
4A kažem vama, svojim prijateljima, ne bojte se onih koji ubijaju tijelo, i poslije toga nemaju više što učiniti. 5Pokazat ću vam koga vam se bojati: bojte se Onoga koji ima vlast da, pošto ubije, baci u pakao. Da, kažem vam, Njega se bojte! 6Ne prodaje li se pet vrapčića za dva novčića? Pa ipak ni jedan od njih nije pred Bogom zaboravljen. 7A vama su i vlasi na glavi sve izbrojene. Ne bojte se! Vi ste vredniji od mnogo vrapčića.
8I kažem vam, tko god se prizna mojim pred ljudima, i Sin Čovječji priznat će se njegovim pred anđelima Božjim. 9Tko pak mene zaniječe pred ljudima, bit će zanijekan pred anđelima Božjim.
10I tko god rekne riječ na Sina Čovječjega, oprostit će mu se, ali se onomu tko pohuli na Duha Svetoga neće oprostiti.
11Kad vas budu dovodili pred sinagoge i poglavarstva i vlasti, ne budite zabrinuti kako i što ćete govoriti u obranu, ili što ćete reći, 12jer će vas Duh Sveti poučiti u onaj čas što treba reći.«

Prispodoba o bogatom bezumniku
13Netko mu iz mnoštva reče: »Učitelju, reci bratu mome da sa mnom podijeli baštinu!« 14A on mu nato reče: »Čovječe, tko mene postavi sucem ili djeliteljem među vama?« 15I reče im: »Pazite se i čuvajte svake pohlepe, jer nije nekomu život u obilju onoga što posjeduje.« 16Kaza im i prispodobu: »Nekomu bogatom čovjeku zemlja obilno urodi 17pa je on u sebi premišljao: 'Što da učinim; jer nemam gdje skupiti svoj urod.' 18I reče: 'Ovako ću učiniti: srušit ću svoje žitnice i sagraditi veće, i ondje ću skupiti sve žito i sva dobra svoja. 19Tada ću duši svojoj reći: Dušo, imaš mnogo dobara u zalihi za mnogo godina. Počivaj, jedi, pij, uživaj!' 20Ali mu Bog reče: 'Bezumniče! Još ove noći zaiskat će se duša tvoja od tebe. A to što si pripravio, čije će biti?' 21Tako je onomu koji sebi sabire blago, a ne bogati se u Bogu.«

Pouzdanje, a ne zabrinutost
22Reče pak svojim učenicima: »Stoga vam kažem, ne budite zabrinuti za život, što ćete jesti; ni za tijelo, u što ćete se odjenuti. 23Jer je život više od hrane i tijelo od odjeće. 24Promotrite gavrane: ne siju, ne žanju, nemaju spremišta ni žitnice, a Bog ih ipak hrani. A koliko ste vi vredniji od ptica! 25Tko od vas zabrinutošću može produljiti dob svoju i za jedan lakat? 26Kad ne možete dakle ni ono najmanje, zašto ste onda zabrinuti za ostalo? 27Promotrite ljiljane kako rastu. Ne muče se niti predu, a kažem vam da se ni Salomon u svoj svojoj slavi ne zaodjenu kao jedan od njih. 28A kad travu koja je danas u polju, a sutra se u peć baca Bog tako odijeva, koliko li će više vas, malovjerni! 29A vi - ne tražite što ćete jesti, ili što piti, niti se uznemirujte. 30Jer sve to traže pogani ovoga svijeta. A Otac vaš zna da sve to trebate. 31Nego, tražite kraljevstvo njegovo, a to će vam se pridodati!
32Ne boj se, stado maleno, jer se Ocu vašemu svidjelo dati vam Kraljevstvo.
33Prodajte ono što imate i dajte za milostinju! Pribavite sebi kese koje ne stare, nepropadljivo blago na nebesima, gdje se kradljivac ne približava niti moljac nagriza. 34Jer gdje je vaše blago, ondje će biti i vaše srce.«

Blaženi koji bdiju
35»Neka su vam bokovi opasani i svjetiljke upaljene. 36Budite nalik ljudima koji čekaju svojega gospodara kad se sa svadbe vraća da mu odmah, čim stigne i pokuca, otvore. 37Blažene one sluge koje gospodar, kad dođe, nađe gdje bdiju! Zaista, kažem vam, on će se pripasati, smjestiti ih za stol te pristupiti i posluživati ih. 38Pa dođe li za druge ili treće noćne straže i nađe ih tako, blaženi oni! 39Ali ovo znajte: da je domaćin znao u koji čas dolazi kradljivac, ne bi dao da mu se kuća potkopa. 40I vi budite pripravni, jer u čas u koji ne mislite Sin Čovječji dolazi!«
41Petar mu reče: »Gospodine, govoriš li ovu prispodobu samo nama ili i svima?« 42A Gospodin reče: »Tko li je dakle taj vjerni i mudri upravitelj što će ga gospodar postaviti nad svojom služinčadi da im u pravo vrijeme daje obrok? 43Blažen onaj sluga koga njegov gospodar, kad dođe, nađe da tako čini! 44Uistinu, kažem vam, postavit će ga nad svim svojim imanjem. 45Ali ako taj sluga rekne u svojemu srcu: 'Gospodar moj kasni s dolaskom' pa stane tući sluge i sluškinje, jesti, piti i opijati se, 46doći će gospodar toga sluge u dan u koji ga ne očekuje i u čas u koji ne sluti. Odvojit će ga i dodijeliti mu mjesto među nevjernicima. 
47I onaj sluga koji, znajući volju svojega gospodara, nije bio pripravan niti je učinio po njegovoj volji, primit će mnogo udaraca. 48A onaj pak koji je, ne znajući je, učinio nešto što zaslužuje udarce, primit će malo udaraca. Od svakoga komu je mnogo dano mnogo će se tražiti; i od onoga komu je mnogo povjereno, još će se više iskati od njega.« 

Mir i razdjeljenje
49»Oganj dođoh baciti na zemlju! I što bih želio nego da je već planuo! 50Krštenjem se imam krstiti, i kako sam tjeskoban dok se ono ne izvrši! 
51Mislite li da sam mir došao donijeti na zemlju? Ne, nego razdjeljenje, kažem vam. 52Jer će odsad petoro u jednoj kući biti razdijeljeni; trojica suprot dvojici i dvojica suprot trojici; 53bit će razdijeljen otac suprot sinu i sin suprot ocu, majka suprot kćeri i kći suprot majci, svekrva suprot svojoj snahi i snaha suprot svekrvi.«

Prosuđujte što je pravo
54A mnoštvu je govorio: »Kad vidite oblak da se diže na zapadu, odmah kažete: 'Dolazi kiša!' i bude tako. 55A kada zapuše južnjak, kažete: 'Bit će sparina!' i bude. 56Licemjeri! Lice zemlje i neba znadete protumačiti, a kako onda ne znate protumačiti ovo vrijeme? 57I zašto sami od sebe ne prosudite što je pravo? 
58Kad s protivnikom svojim ideš glavaru, nastoj ga se nagodbom riješiti dok si još na putu, da te ne odvuče pred suca. Sudac će te predati izvršitelju, a izvršitelj te baciti u tamnicu. 59Kažem ti, zasigurno nećeš odande izaći dok ne platiš i posljednji novčić.«

Propast neobraćenih
13 U to isto vrijeme neki koji ondje bijahu jave mu što se dogodilo onim Galilejcima čiju je krv Pilat pomiješao s krvlju njihovih žrtava. 2On im odgovori: »Mislite li da su ti Galilejci bili veći grješnici od svih drugih Galilejaca, jer tako nastradaše? 3Ne, kažem vam! Nego, ako se ne obratite, svi ćete slično propasti. 4Ili onih osamnaest na koje se srušila kula u Siloamu i ubila ih, mislite li da su oni bili veći dužnici od svih stanovnika Jeruzalema? 5Ne, kažem vam! Nego, ako se ne obratite, svi ćete tako propasti.«

Neplodna smokva
6Ispričao im je nato ovu prispodobu: »Netko je u svojem vinogradu imao zasađenu smokvu. I dođe, potraži ploda na njoj, ali ga ne nađe. 7Onda reče vinogradaru: 'Evo već su tri godine otkako dolazim i tražim ploda na ovoj smokvi i ne nalazim. Posijeci je dakle! Zašto da još iscrpljuje zemlju?' 8A on odgovori: 'Gospodaru, ostavi je još ovu godinu dok ne okopam oko nje i nabacim gnoja. 9Možda će donijeti ploda ubuduće. Akoli ne, posjeći ćeš je.'«

Iscjeljenje žene u subotu
10Jednom je poučavao subotom u nekoj sinagogi. 11Kadli eto neke žene koja je već osamnaest godina imala duha bolesti. Bila je zgrčena i nikako se nije mogla uspraviti. 12Ugledavši je, Isus je dozva pa joj reče: »Ženo, oslobođena si od svoje bolesti.« 13I položi ruke na nju, a ona se odmah uspravi i stade slaviti Boga. 
14Nadstojnik sinagoge, srdeći se što ju je Isus u subotu iscijelio, stade govoriti mnoštvu: »Šest je dana u koje treba raditi! U te dakle dane dolazite i iscjeljujte se, a ne u dan subotnji.« 15Gospodin mu nato odgovori: »Licemjeri! Ne driješi li subotom svaki od vas svojega vola ili magarca od jasala da ga vodi na pojilo? 16Zar nije ovu kćer Abrahamovu, koju Sotona sveza evo već osamnaest godina, trebalo odriješiti od te sveze u dan subotnji?« 17Kad je to govorio, svi su se njegovi protivnici stidjeli, a sve se mnoštvo radovalo zbog svih slavnih djela što ih je činio.

Prispodoba o gorušičnu zrnu 
18Govorio je dakle: »Čemu je nalik kraljevstvo Božje; čemu ću reći da je nalik? 19Nalik je gorušičnu zrnu koje čovjek uze i posija u svoj vrt. Ono uzraste i postade stablo te mu se i ptice nebeske nagnijezdiše po granama.«

Prispodoba o kvascu 
20I opet reče: »Čemu ću reći da je nalik kraljevstvo Božje? 21Nalik je kvascu koji žena uze i zamijesi u tri mjere brašna dok sve ne ukvasa.« 

Uska vrata
22Tako je prolazio gradovima i selima, poučavajući i putujući prema Jeruzalemu. 23A netko ga upita: »Gospodine, je li malo onih koji se spasavaju?« A on im nato reče: 24»Borite se da uđete na uska vrata, jer, kažem vam, mnogi će tražiti da uđu, ali neće moći. 25A kad domaćin ustane i zatvori vrata, a vi stojeći vani stanete kucati na vrata govoreći: 'Gospodine, otvori nam!', on će vam reći: 'Ne znam vas odakle ste.' 26Tada ćete početi govoriti: 'Jeli smo pred tobom i pili, na našim si ulicama poučavao.' 27A on će vam reći: 'Ne znam vas odakle ste. Odstupite od mene, svi činitelji nepravde!' 28Ondje će biti plač i škrgut zubi kad ugledate Abrahama i Izaka i Jakova i sve proroke u kraljevstvu Božjem, a sebe vani istjerane. 29I doći će od istoka i zapada, od sjevera i juga, i sjesti za stol u kraljevstvu Božjem. 30I evo, ima posljednjih koji će biti prvi, ima i prvih koji će biti posljednji.«

Herod i Isus
31U taj čas pristupiše neki farizeji i reknu mu: »Otiđi, otputuj odavde, jer te Herod hoće ubiti.« 32A on im reče: »Idite i recite toj lisici: 'Evo izgonim zle duhove i dovršujem ozdravljenja danas i sutra, a trećega dana završavam. 33Ali danas, sutra i prekosutra trebam nastaviti put, jer je nezamislivo da prorok pogine izvan Jeruzalema.'«

Jeruzaleme, Jeruzaleme...
34»Jeruzaleme, Jeruzaleme, ti koji ubijaš proroke i kamenuješ one što su tebi poslani! Koliko puta htjedoh okupiti djecu tvoju kao kvočka svoje piliće pod krila, i ne htjedoste! 35Evo, kuća vam vaša napuštena. Ali kažem vam, zasigurno me nećete vidjeti sve dok ne dođe da reknete: 'Blagoslovljen Onaj koji dolazi u ime Gospodnje!'«

Iscjeljenje u subotu 
14 Jedne subote dođe u kuću nekog glavara farizejskog da blaguje kruh, a oni ga vrebali. 2I gle, pred njim bijaše neki čovjek koji je patio od vodene bolesti. 3Nato Isus reče zakonoznancima i farizejima: »Je li dopušteno iscjeljivati subotom ili nije?« 4A oni zašutješe. I prihvativši ga rukom, on ga izliječi i otpusti. 5A njima reče: »Ako komu od vas padne sin ili vol u bunar, neće li ga odmah izvaditi i u dan subotnji?« 6Na to mu nisu mogli odgovoriti ništa.

O poniznosti
7Promatrajući ih kako izabiru čelna mjesta, ispričao je uzvanicima ovu prispodobu: 8»Kada te tko pozove na svadbu, ne sjedaj na čelno mjesto, da ne bi možda, bude li pozvan netko časniji od tebe, 9došao onaj koji vas je obojicu pozvao i tebi rekao: 'Podaj mjesto ovomu!' Tada ćeš se postidjeti i zauzeti posljednje mjesto. 10Nego kad si pozvan, pođi i sjedni na posljednje mjesto da ti onaj koji te pozvao, kad dođe, rekne: 'Prijatelju, pomakni se naviše!' I tada će ti to biti na čast pred svima koji su s tobom za stolom. 11Jer će svaki koji se uzvisuje biti ponižen, a tko se ponizuje, bit će uzvišen.«

O izboru uzvanika 
12Tada je govorio i onomu koji ga bijaše pozvao: »Kad priređuješ objed ili večeru, svojih prijatelja, ni svoje braće, ni svojih rođaka, ni bogatih susjeda ne pozivaj, da ne bi i oni tebe poslije pozvali pa ti tako uzvratili. 13Nego kad priređuješ gozbu, pozovi siromahe, kljaste, hrome, slijepe. 14Blažen ćeš biti jer ti oni nemaju čime uzvratiti! Uzvratit će ti se, doista, o uskrsnuću pravednika.«

Velika večera
15Kad je to čuo jedan od onih koji su s njime bili za stolom, reče mu: »Blažen onaj koji bude blagovao kruha u kraljevstvu Božjemu!« 16A on mu nato reče: »Neki čovjek priredi veliku večeru i pozva mnoge. 17U vrijeme večere posla svojega slugu da rekne uzvanicima: 'Dođite, jer je već pripravljeno!' 18Ali se oni svi do jednoga stadoše ispričavati. Prvi mu reče: 'Kupio sam njivu i moram je otići pogledati. Molim te, ispričaj me!' 19I drugi reče: 'Kupio sam pet jarmova volova pa ih idem okušati. Molim te, ispričaj me!' 20A treći reče: 'Oženio sam se i stoga ne mogu doći.' 
21Sluga se vrati i javi to svojemu gospodaru. Razgnjevivši se, domaćin tada reče svome sluzi: 'Izađi brzo na trgove i ulice gradske pa dovedi ovamo siromahe i kljaste i slijepe i hrome!' 22Sluga reče: 'Gospodaru, učinjeno je kako si zapovjedio i još ima mjesta.' 23Reče gospodar sluzi: 'Izađi na putove i među plotove, i natjeraj ih da uđu da mi se napuni kuća.' 24Jer, kažem vam, nijedan od onih pozvanih ljudi neće okusiti moje večere!«

Zahtjevi učeništva
25Veliko je mnoštvo išlo s njime, te im on, okrenuvši se, reče: 26»Ako tko dođe k meni, a da ne voli manje oca svojega i majku i ženu i djecu i braću i sestre, pa i sâm svoj život, ne može biti moj učenik. 27I tko ne nosi svoj križ i ne ide za mnom, ne može biti moj učenik.
28Jer tko od vas, kad hoće da sagradi kulu, neće najprije sjesti i proračunati trošak ima li za dovršenje, 29da mu se ne bi, kad postavi temelj, pa ne mogne dovršiti, stali rugati svi koji to promatraju, 30govoreći: 'Ovaj je čovjek počeo graditi, a nije mogao dovršiti!'
31Ili koji kralj, kad polazi da se zarati s drugim kraljem, najprije ne sjedne i ne razmotri je li u stanju s deset tisuća suprotstaviti se onomu koji na nj ide s dvadeset tisuća? 32Akoli ne može, poslat će poslanstvo dok je onaj još daleko, i zatražiti uvjete mira. 
33Tako i svaki od vas koji se ne odrekne svega što posjeduje, ne može biti moj učenik.

Prispodoba o soli
34Sol je, zasigurno, dobra. Ali ako i sol obljutavi, čime će se ona začiniti? 35Nije valjana ni za zemlju, ni za gnoj; van se baca. Tko ima uši da čuje, neka čuje!«

Prispodoba o izgubljenom i nađenom
15 Približavali mu se svi carinici i grješnici kako bi ga čuli. 2A farizeji su i pismoznanci mrmljali govoreći: »Ovaj prima grješnike i jede s njima.«
3A on im kaza ovu prispodobu:

Izgubljena ovca
4»Tko od vas, imajući stotinu ovaca pa izgubivši jednu od njih, ne ostavlja devedesetidevet u pustinji i pođe za onom izgubljenom dok je ne nađe? 5I kad je nađe, uprti je na svoja ramena, radujući se. 6Pa kad dođe kući, sazove prijatelje i susjede govoreći im: 'Radujte se sa mnom, jer sam našao svoju ovcu izgubljenu!' 7Kažem vam, tako će na nebu biti veća radost zbog jednoga grješnika koji se obrati negoli zbog devedesetidevet pravednika koji ne trebaju obraćenja.

Izgubljena drahma
8Ili koja žena, imajući deset drahmi pa izgubivši jednu, ne zapali svjetiljku, pomete kuću i pomno pretraži dok je ne nađe? 9I kad je nađe, sazove prijateljice i susjede govoreći: 'Radujte se sa mnom, jer nađoh drahmu koju sam izgubila.' 10Tako, kažem vam, biva radost pred anđelima Božjim zbog jednog grješnika koji se obrati.«

Izgubljeni sin
11I reče: »Neki je čovjek imao dva sina. 12Mlađi reče ocu: 'Oče, daj mi dio imovine koji mi pripada.' I on im podijeli imanje. 13Poslije nekoliko dana mlađi sin, pokupivši sve, otputova u daleku zemlju te ondje raspe svoju imovinu živeći nehajno. 14A kad sve potroši, nastade ljuta glad u onoj zemlji, i on stade oskudijevati. 15Tada ode i pribi se kod jednoga stanovnika te zemlje, a on ga posla u svoja polja da pase svinje. 16Želio se nasititi mahunama što su ih jele svinje, ali mu nitko nije davao. 17I došavši k sebi, reče: 'Koliki najamnici oca mojega obiluju kruhom, a ja ovdje skapavam od gladi! 18Ustat ću, poći ću k ocu svojemu i reći mu: Oče, sagriješih protiv Neba i pred tobom! 19Nisam više dostojan zvati se sinom tvojim. Primi me kao jednog od svojih najamnika.' 
20Ustade i pođe k ocu svojemu. Dok je još bio daleko, ugleda ga njegov otac, sažali se, pritrča, pade mu oko vrata i izljubi ga. 21A sin mu reče: 'Oče, sagriješih protiv Neba i pred tobom! Nisam više dostojan zvati se tvojim sinom.' 22A otac reče slugama: 'Brzo donesite haljinu, onu prvu, i odjenite ga! Stavite mu prsten na ruku i obuću na noge! 23Dovedite i zakoljite tele ugojeno da blagujemo i proveselimo se. 24Jer ovaj sin moj bijaše mrtav i oživje; izgubljen bijaše i nađe se.' I stadoše se veseliti. 
25A njegov stariji sin bijaše u polju. Kad se vraćao i približio kući, začu svirku i igru. 26Dozvavši jednoga slugu raspitivao se što je to. 27A on mu reče: 'Brat tvoj dođe, pa tvoj otac zakla tele ugojeno, jer ga zdrava dočeka.' 28A on se razgnjevi i ne htjede ući. Tada izađe otac njegov i stade ga nagovarati. 29Nato on reče ocu: 'Evo služim ti već tolike godine, i nikada tvoje zapovijedi ne prekrših, a ni jareta mi nikada nisi dao da se proveselim sa svojim prijateljima. 30A kada dođe ovaj tvoj sin koji s bludnicama izjede tvoje imanje, ti mu zakla tele ugojeno.' 31A on mu reče: 'Sinko, ti si uvijek sa mnom, i sve je moje tvoje. 32Ali se trebalo veseliti i radovati, jer ovaj tvoj brat bijaše mrtav i oživje, izgubljen i nađe se.'«

Prispodoba o nepravednom upravitelju
16 Govorio je pak svojim učenicima: »Bijaše neki bogati čovjek koji je imao upravitelja. Toga mu optužiše kao da mu rasipa imanje. 2Pozvavši ga reče mu: 'Što to čujem o tebi? Položi račun o svojem upravljanju, jer više ne možeš biti upravitelj.' 3A upravitelj reče u sebi: 'Što da učinim, kad mi moj gospodar oduzima upravljanje? Kopati? Nisam u stanju. Prositi? Stidim se. 4Znam što ću učiniti da me prime u svoje kuće kad budem maknut s upravljanja.' 
5I pozvavši dužnike svoga gospodara, jednog po jednog, reče prvomu: 'Koliko duguješ mom gospodaru?' 6A on reče: 'Sto bata ulja.' On mu pak reče: 'Uzmi svoju zadužnicu, sjedni brzo i napiši pedeset!' 7Zatim reče drugomu: 'A koliko ti duguješ?' On reče: 'Sto korova pšenice.' Rekne mu: 'Uzmi svoju zadužnicu i napiši osamdeset!' 8I pohvali gospodar nepravednog upravitelja što pronicavo postupi. Doista, među svojim su suvremenicima sinovi ovoga svijeta pronicljiviji od sinova svjetla. 
9I ja vama kažem: steknite sebi prijatelje nepravednim, ovozemnim bogatstvom, da vas, kad nestane, prime u vječne šatore. 
10Tko je vjeran u najmanjem, i u velikome je vjeran; tko je pak nepravedan u najmanjem, i u velikom je nepravedan. 11Ako dakle niste bili vjerni u nepravednom, ovozemnom bogatstvu, tko li će vam ono istinsko povjeriti? 12I ako u tuđem niste bili vjerni, tko li će vam dati vaše? 
13Nijedan sluga ne može služiti dvojici gospodara; jer, ili će jednoga mrziti, a drugoga ljubiti; ili će se uz jednoga držati, a drugoga prezreti. Ne možete služiti Bogu i ovozemnom bogatstvu!«
14Sve su to slušali farizeji, koji bijahu srebroljupci, i rugali su mu se. 15I on im reče: »Vi ste oni koji se činite pravedni pred ljudima, ali Bog zna vaša srca. Jer što je pred ljudima visoko, gnusoba je pred Bogom.«

Zakon i Proroci
16»Zakon i Proroci do Ivana su, a otada se navješćuje Evanđelje o kraljevstvu Božjem, i svatko u nj nasilno ulazi. 17Ali lakše će nebo i zemlja proći negoli propasti i jedan potezić iz Zakona.«

Nerazrješivost ženidbe
18»Tko god otpusti svoju ženu pa se oženi drugom, čini preljub. I tko god se oženi onom od muža otpuštenom, čini preljub.«

Bogataš i Lazar
19»Bijaše pak neki bogataš; odijevao se u grimiz i najfiniji lan, gosteći se raskošno svaki dan. 20A neki siromah, imenom Lazar, ležao je pred njegovim vratima sav u čirevima, 21željan nasititi se onim što je padalo s bogataševa stola. Štoviše, i psi su dolazili i lizali mu čireve. 
22I siromah umrije, a anđeli ga odnesoše u krilo Abrahamovo. Umrije i bogataš te bude pokopan. 23I u paklu, dok je bio u mukama, podiže oči svoje te izdaleka ugleda Abrahama i Lazara u njegovu krilu, 24pa zavapi: 'Oče Abrahame! Smiluj mi se i pošalji Lazara da vršak svoga prsta umoči u vodu i jezik mi rashladi, jer teške muke trpim u ovom plamenu.' 25Ali mu Abraham reče: 'Sinko, sjeti se da si za svojega života primio svoja dobra, a tako i Lazar zla. Sada se on ovdje tješi, a ti trpiš teške muke. 26Osim toga, između nas i vas velika je provalija otvorena tako da ne mogu prijeći ni oni koji bi htjeli odavde k vama, niti oni odande prijeći k nama.' 27Tada reče: 'Molim te onda, oče, da ga pošalješ u kuću mojega oca, 28jer imam petero braće pa neka im posvjedoči da ne bi i oni došli u ovo mjesto muka.' 29Reče Abraham: 'Imaju Mojsija i Proroke! Njih neka poslušaju!' 30A on reče: 'Ne, oče Abrahame, nego dođe li im tko od mrtvih, obratit će se!' 31A on mu reče: 'Ako ne slušaju Mojsija i Proroke, neće povjerovati ni ako tko od mrtvih ustane.'«

Nalozi i opomene
17 Reče svojim učenicima: »Nije moguće da ne dođu sablazni, ali jao onomu po kome dolaze; 2bolje bi mu bilo da mu se mlinski kamen objesi o vrat i da bude bačen u more nego da sablazni jednoga od ovih malenih. 3Čuvajte se! 
Sagriješi li ti brat, ukori ga. Akoli se pokaje, oprosti mu. 4Ako sedam puta na dan sagriješi protiv tebe i sedam ti se puta vrati i kaže: 'Kajem se', oprosti mu.«
5Apostoli zamoliše Gospodina: »Pridodaj nam vjere!« 6A Gospodin reče: »Da imate vjere koliko je zrno gorušično, rekli biste ovom dudu: 'Iskorijeni se i presadi se u more!' I poslušao bi vas.
7Tko će to od vas sluzi koji mu ore ili pase stoku, kad dođe s polja, reći: 'Dođi odmah i sjedni za stol'? 8Neće li mu, naprotiv, reći: 'Pripravi što ću večerati, opaši se i poslužuj me dok jedem i pijem, pa ćeš poslije ti jesti i piti'? 9Duguje li zahvalnost sluzi jer je izvršio što mu je zapovjeđeno? 10Tako i vi, kad izvršite sve što vam je zapovjeđeno, kažite: 'Sluge smo beskorisne. Učinili smo ono što bijasmo dužni učiniti.'«

Deset gubavaca
11Putujući u Jeruzalem, prolazio je između Samarije i Galileje. 12I dok je ulazio u neko selo, dođu mu u susret deset gubavaca. Stadoše podalje 13i povikaše: »Isuse, Učitelju, smiluj nam se!« 14Kad ih ugleda, reče im: »Idite i pokažite se svećenicima.« I dok su odlazili, očistiše se. 15Jedan od njih, vidjevši da je izliječen, vrati se slaveći Boga u sav glas 16i pade ničice pred njegove noge, zahvaljujući mu. A taj bijaše Samarijanac. 17Nato Isus reče: »Zar se nisu očistila desetorica? Gdje su ona devetorica? 18Ne nađe li se nijedan da bi se vratio i dao slavu Bogu, osim ovoga tuđinca?« 19A njemu reče: »Ustani, idi! Vjera te tvoja spasila.«

O dolasku kraljevstva Božjega
20Kad su ga farizeji zapitali kada dolazi kraljevstvo Božje, on im odgovori: »Kraljevstvo Božje ne dolazi primjetno. 21Niti će se reći: 'Evo ga ovdje!' ili 'Ondje je!' Jer evo, kraljevstvo je Božje među vama.«
22I reče učenicima: »Doći će dani kada ćete poželjeti da vidite samo jedan od dánā Sina Čovječjega, ali ga nećete vidjeti. 23Tad će vam reći: 'Evo ga ondje!' ili 'Ovdje je!' Ne odlazite i ne povodite se! 24Jer kao što munja sijevajući obasja od jednoga kraja obzorja do drugoga, tako će biti i sa Sinom Čovječjim u Dan njegov. 25Ali on najprije treba mnogo pretrpjeti i biti odbačen od ovoga naraštaja.
26I kao što je bilo u danima Noinim, tako će biti i u danima Sina Čovječjega. 27Jeli su, pili, ženili se, udavali, sve do dana kad Noa uđe u korablju. I dođe potop i uništi sve. 28Slično kako ono bje i u danima Lotovim. Jeli su, pili, kupovali, prodavali, sadili, gradili. 29A u dan kad Lot izađe iz Sodome, udari kiša ognja i sumpora s neba i uništi sve. 30Tako će isto biti i u dan kada se objavi Sin Čovječji.
31Tko u onaj dan bude na krovu, a stvari mu u kući, neka ne silazi uzeti ih! A isto tako, onaj u polju neka se ne okreće natrag! 32Sjetite se žene Lotove! 33Tko bude nastojao život svoj sačuvati, izgubit će ga, a tko ga izgubi, održat će ga živa. 34Kažem vam, te će noći dvojica biti u jednoj postelji: jedan će se uzeti, a drugi ostaviti. 35Bit će zajedno dvije koje će mljeti: jedna će se uzeti, druga ostaviti.« (36)
37Pitali su ga nato: »Gdje, Gospodine?« A on im reče: »Gdje bude strvina, ondje će se i orlovi skupljati.«

Pobjeda ustrajnosti
18 Govorio im je prispodobu kako se treba uvijek moliti i ne posustati: 
2»U nekom gradu bijaše sudac koji se nije ni Boga bojao niti je za ljude mario. 3U tome gradu bijaše i neka udovica. Dolazila je k njemu i govorila: 'Obrani me od mojega protivnika!' 4Ali on zadugo ne htjede, no poslije reče u sebi: 'Ako se i ne bojim Boga i za ljude ne marim, 5ipak, jer mi ova udovica dosađuje, obranit ću je da stalno ne dolazi i ne dodijava mi.'« 
6Gospodin onda reče: »Čujte što govori taj nepravedni sudac! 7A da Bog onda zasigurno neće ustati u obranu svojim izabranima koji mu vape dan i noć, sve ako i oklijeva s njima? 8Kažem vam da će im žurno ustati u obranu. Ali kad Sin Čovječji dođe, hoće li naći vjere na zemlji?«

Farizej i carinik
9A nekima koji pouzdavajući se u sebe da su pravednici, dok su druge potcjenjivali, kaza ovu prispodobu: 10»Dva čovjeka uzađoše u Hram moliti se; jedan farizej, drugi carinik. 11Farizej se uspravi, te je u sebi molio ovako: 'Bože, zahvaljujem ti što nisam kao drugi ljudi: grabežljivci, nepravednici, preljubnici, ili kao ovaj carinik. 12Postim dva puta tjedno, dajem desetinu od svega što stečem.' 13A carinik, stojeći izdaleka, nije se usuđivao ni očiju podignuti k nebu, nego se udarao u prsa govoreći: 'Bože, budi milostiv meni grješniku!' 14Kažem vam, ovaj siđe svojoj kući opravdan, a ne onaj. Jer će svaki koji se uzvisuje biti ponižen, a koji se ponizuje, bit će uzvišen.«

Isus i dječica
15A donosili su mu i novorođenčad da ih dotakne. Vidjevši to, učenici su im priječili. 16A Isus ih dozva i reče: »Pustite dječicu neka dolaze k meni i ne branite im, jer ovakvih je kraljevstvo Božje. 17Zaista, kažem vam, tko god ne primi kraljevstvo Božje kao malo dijete, zasigurno neće u njega ući.«

Bogataš
18Neki ga glavar upita govoreći: »Učitelju dobri, što mi je činiti da baštinim život vječni?« 19Isus mu nato reče: »Što me zoveš dobrim? Nitko nije dobar do Bog jedini. 20Zapovijedi znadeš: Ne učini preljuba! Ne ubij! Ne ukradi! Ne posvjedoči lažno! Poštuj svojega oca i majku!« 21A on reče: »Sve sam to držao od mladosti.« 22Čuvši pak to, Isus mu reče: »Još ti jedno nedostaje: prodaj sve što imaš i razdijeli siromasima, pa ćeš imati blago na nebu; onda dođi i slijedi me!« 23A kad je on to čuo, ražalosti se veoma, jer bijaše vrlo bogat. 
24Vidjevši ga pak tako prežalosna, Isus reče: »Kako teško imućnici ulaze u kraljevstvo Božje! 25Doista, lakše je devi proći kroz iglene ušice negoli bogatašu ući u kraljevstvo Božje.« 
26Tada rekoše oni koji su slušali: »Tko se onda može spasiti?« 27A on reče: »Što je nemoguće ljudima, moguće je Bogu!«
28Petar pak reče: »Evo, mi sve ostavismo i stadosmo te slijediti.« 29A on im reče: »Zaista, kažem vam, nema nijednoga tko ostavi kuću ili ženu ili braću ili roditelje ili djecu zbog kraljevstva Božjega, 30a da ne bi primio mnogostruko više u ovome vremenu, a u budućem vijeku život vječni.«

Treći navještaj muke i uskrsnuća
31I uzevši Dvanaestoricu, reče im: »Evo, uzlazimo u Jeruzalem, i ispunit će se sve što je zapisano po prorocima o Sinu Čovječjem. 32Jer će biti predan poganima i bit će izrugan, i zlostavljan, i popljuvan; 33i pošto ga izbičuju, ubit će ga, ali on će treći dan ustati.« 34A oni ništa od toga ne razumješe. Ta im besjeda bila skrivena i nisu shvaćali što bijaše rečeno.

Jerihonski slijepac
35Dok se približavao Jerihonu, kraj puta je sjedio neki slijepac i prosio. 36Čuvši gdje mnoštvo prolazi, raspitivao se što bi to moglo biti. 37Priopćiše mu da prolazi Isus Nazarećanin. 38Tada povika: »Isuse, Sine Davidov, smiluj mi se!« 39Oni koji su išli naprijed otresali su se na njega da ušuti, ali je on još jače vikao: »Sine Davidov, smiluj mi se!« 40Isus se zaustavi i zapovjedi da mu ga dovedu. Kad mu se približio, upita ga: 41»Što hoćeš da ti učinim?« A on reče: »Gospodine, da progledam!« 42Isus mu tada reče: »Progledaj! Vjera te tvoja spasila.« 43I on odmah progleda, i slijedio ga je slaveći Boga. I sav narod, vidjevši to, oda hvalu Bogu.

Zakej
19 I uđe u Jerihon. Prolazio je, 2kad eto čovjeka, imenom Zakej, koji bijaše nadcarinik, a i bogat. 3Želio je vidjeti tko je Isus, ali nije mogao od mnoštva, jer bijaše niska rasta. 4I potrčavši naprijed, uspe se na divlju smokvu kako bi ga vidio, jer je onuda imao proći. 
5Kada dođe na to mjesto, Isus pogleda gore i reče mu: »Zakeju, siđi žurno, jer danas trebam boraviti u tvojoj kući!« 6On žurno siđe i primi ga, radujući se. 7A svi koji su to vidjeli, mrmljali su govoreći: 'Kod grješnika uđe!' 8A Zakej stade i reče Gospodinu: »Evo, polovicu svoga imanja, Gospodine, dajem siromasima. I ako sam koga u čemu prevario, vraćam četverostruko.« 9Reče mu Isus: »Danas dođe spasenje ovoj kući, jer je i on sin Abrahamov. 10Jer Sin Čovječji dođe tražiti i spasiti ono što je izgubljeno.«

Prispodoba o mnâama
11Dok su oni to slušali, nadoda im još jednu prispodobu - zato što je bio blizu Jeruzalema, pa su mislili da se odmah ima pojaviti kraljevstvo Božje. 12Reče dakle: 
»Neki čovjek plemenita roda otputova u daleku zemlju da preuzme kraljevstvo te da se vrati. 13I dozvavši deset svojih slugu, dade im deset mnâā i reče im: 'Trgujte ovim dok ne dođem!' 14No kako su ga njegovi građani mrzili, poslaše za njim poslanstvo, govoreći: 'Nećemo da ovaj kraljuje nad nama!' 
15Kad se on vrati, pošto je preuzeo kraljevstvo, reče da mu se pozovu one sluge kojima bijaše dao novac kako bi saznao što su zaradili. 16Tako dođe prvi govoreći: 'Gospodaru, tvoja mnâ prśvrijedi ih deset.' 17On mu reče: 'Dobro, slugo dobri! U najmanjem si bio vjeran, imaj vlast nad deset gradova!' 18Dođe i drugi govoreći: 'Gospodaru, tvoja mnâ zľradi ih pet.' 19A on i njemu reče: 'I ti budi nad pet gradova!' 20Dođe i treći govoreći: 'Gospodaru, evo ti tvoje mnê, koju sam držao zavezanu u rupcu. 21Jer bojao sam se tebe zato što si čovjek strog; uzimaš što nisi uložio i žanješ što nisi posijao.' 
22On mu rekne: 'Tvojim ću ti ustima suditi, zli slugo! Znao si da sam čovjek strog, da uzimam što nisam uložio i žanjem što nisam posijao. 23Tľ zašto onda nisi moj novac uložio u novčarnicu? I ja bih ga, kad dođem, podigao s dobitkom?' 24I reče onima što su stajali: 'Uzmite od njega mnû i dajte onomu koji ih ima deset!' 25Rekoše mu: 'Gospodaru, on ih već ima deset!' 26'Kažem vam: svakomu koji ima dat će se, a od onoga koji nema uzet će se i ono što ima. 27A moje neprijatelje, one koji ne htjedoše da kraljujem nad njima, dovedite ovamo i pogubite ih preda mnom!'« 

Isusov ulazak u Jeruzalem 
28Rekavši to nastavio je putem dalje, uzlazeći u Jeruzalem. 29Kad se približi Betfagi i Betaniji, kod gore koja se zove Maslinska, posla dvojicu učenika, 30govoreći: »Idite u ono selo tamo naprijed. Kad u njega uđete, naći ćete privezano magare na koje još nitko od ljudi nije zajahao. Odriješite ga i dovedite! 31Ako vas tko upita: 'Zašto driješite?', ovako recite: 'Gospodinu treba.'«
32Oni koji bijahu poslani otiđoše i nađoše kako im reče. 33I dok su driješili magare, njegovi ih gospodari upitaše: »Što driješite to magare?« 34A oni rekoše: »Gospodinu treba.« 35I dovedoše ga k Isusu, te stavivši svoje haljine na magare, posjednuše Isusa. 36I dok je prolazio, prostirali su po putu svoje haljine. 37Kad se već približi silasku s Maslinske gore, sve ono mnoštvo učenika, radujući se, stade u sav glas hvaliti Boga za sva silna djela koja vidješe, 38govoreći: 
»Blagoslovljen Kralj, Onaj koji dolazi u ime Gospodnje! Mir na nebu i slava na visinama!« 
39A neki mu farizeji iz mnoštva rekoše: »Učitelju, ukori svoje učenike!« 40On odgovori: »Kažem vam, ako oni zašute, kamenje će povikati!«

Žaljenje nad Jeruzalemom
41Kad se približi i ugleda grad, zaplaka nad njim 42govoreći: »O kad bi i ti spoznao u dan ovaj što ti je za mir! Ali je sada skriveno tvojim očima. 43Doći će dani na tebe i neprijatelji će te tvoji opkopom opkoliti, okružit će te i pritijesniti odasvud. 44Sravnit će sa zemljom i tebe i tvoju djecu u tebi, i neće ostaviti u tebi ni kamena na kamenu zato što nisi prepoznao čas pohođenja svojega.«

Čišćenje Hrama
45Ušavši u Hram, stade istjerivati prodavače, 46govoreći im: »Pisano je: 'I Dom moj bit će Dom molitve', a vi od njega načiniste pećinu razbojničku.«
47I svaki je dan poučavao u Hramu. A svećenički su glavari i pismoznanci tražili da ga pogube, a tako i prvaci narodni, 48ali nisu nalazili što da učine, jer je sav narod gutao njegovu riječ.

Odakle Isusu vlast?
20 Jednoga dana, dok je poučavao narod u Hramu i navješćivao Evanđelje, pristupiše glavari svećenički i pismoznanci sa starješinama, 2te mu rekoše: »Reci nam kojom vlašću to činiš, ili tko je onaj koji ti dade tu vlast?« 3On im odgovori: »I ja ću nešto upitati vas, pa mi recite: 4krštenje Ivanovo, bijaše li od Neba ili od ljudi?« 5A oni su premišljali u sebi: »Ako reknemo 'od Neba', reći će: 'zašto mu onda ne povjerovaste?' 6A reknemo li: 'Od ljudi', sav će nas narod kamenovati, jer je uvjeren da je Ivan prorok.« 7I odgovoriše mu da ne znaju odakle je. 8Isus im reče: »Ni ja vama neću kazati kojom vlašću ovo činim.«

Vinogradari ubojice
9Stade tada kazivati narodu ovu prispodobu: »Neki čovjek posadi vinograd, predade ga u zakup vinogradarima, pa otputova na dulje vrijeme. 10I u pogodno vrijeme posla vinogradarima slugu da mu dadnu od uroda vinograda, ali ga vinogradari istukoše i otpraviše praznih ruku. 11On ponovno posla i drugoga slugu, a oni istukoše i njega, pogrdiše ga i otpraviše praznih ruku. 12Ponovno im posla i trećega, a oni i njega izraniše i izbaciše. 13Nato reče gospodar vinograda: 'Što da učinim? Poslat ću im sina svoga ljubljenoga; možda će njega poštovati.' 14Ali kada ga vinogradari ugledaše, stadoše međusobno premišljati: 'Ovo je baštinik. Ubijmo ga da baština bude naša.' 15I izbaciše ga iz vinograda i ubiše. 
Što će im dakle učiniti gospodar vinograda? 16Doći će i pogubiti te vinogradare i vinograd dati drugima.«
Kad su oni to čuli, rekoše: »Nipošto!« 
17On pak, pogledavši ih, reče: »Što je dakle ono zapisano:
'Kamen koji odbaciše graditelji, 
taj postade glavnim ugaonim kamenom?
18Tko god padne na taj kamen, skršit će se, a na koga on padne, satrt će ga.'«
19Pismoznanci i glavari svećenički tražili su da već u taj čas dignu ruke na njega, ali se pobojaše naroda; jer razumješe da je o njima izrekao ovu prispodobu.

Caru carevo, Bogu Božje
20I vrebajući na nj poslaše uhode, koji bi se gradili pravednicima, da ga uhvate u riječi kako bi ga mogli predati oblasti i vlasti upraviteljevoj. 21Oni ga upitaše: »Učitelju, znamo da pravo govoriš i učiš, i da nisi pristran, nego da po istini učiš putu Božjemu. 22Je li nam dopušteno dati caru porez ili nije?« 23Primijetivši njihovu prepredenost, reče im: 24»Pokažite mi denar. Čiji ima lik i natpis?« 25Rekoše mu: »Carev.« A on im reče: »Stoga podajte caru carevo, a Bogu Božje!« 26I nisu ga mogli uhvatiti u riječi pred narodom te, zadivivši se njegovu odgovoru, zašutješe. 

Uskrsnuće i ženidba
27Pristupiše mu neki od saduceja koji niječu da ima uskrsnuća, te ga upitaše: 28»Učitelju! Mojsije nam napisa: 'Umre li čiji brat koji je imao ženu, a nije imao djece, neka brat njegov uzme tu ženu i podigne potomstvo svojemu bratu.' 29Bila su tako sedmorica braće. Prvi uze ženu i umrije bez djece. 30Tako je i drugi, 31pa i treći uze, a isto tako i sva sedmorica; ne ostavivši djece, pomriješe. 32Najposlije umrije i ta žena. 33Ova žena dakle, o uskrsnuću, komu će od njih ona postati ženom, jer sedmorica su je za ženu imala?«
34A Isus im reče: »Sinovi ovoga svijeta žene se i udaju. 35A oni koji se nađoše dostojni zadobiti onoga svijeta i uskrsnuća od mrtvih, niti se žene niti udaju. 36Doista, oni više ne mogu ni umrijeti jer su kao anđeli; i sinovi su Božji jer su sinovi uskrsnuća. 37A da mŤtvī ustaju, pokaza i Mojsije, u odlomku o grmu, kad Gospodina naziva: 'Bog Abrahamov i Bog Izakov i Bog Jakovljev'. 38Nije on Bog mrtvih, nego živih, jer svi Njemu žive.« 39A neki od pismoznanaca rekoše: »Učitelju, dobro si rekao!« 40I više se nisu usuđivali upitati ga bilo što.

Krist - sin Davidov 
41Onda im reče: »Kako govore da je Krist sin Davidov? 42Jer sâm David kaže u knjizi Psalama:
'Reče Gospodin Gospodinu mojemu:
Sjedni meni zdesna
43dok neprijatelje tvoje ne položim 
za podnožje nogama tvojim.'
44David ga dakle naziva Gospodinom; pa kako mu je onda sin?«

Osuda pismoznanaca
45Dok ga je sav narod slušao, reče on svojim učenicima: 46»Čuvajte se pismoznanaca koji vole hodati u dugim haljinama, vole pozdravljanja na trgovima, prva sjedala u sinagogama i čelna mjesta na gozbama. 47Oni proždiru kuće udovičke, a pod izlikom dugih molitava. Oni će primiti strožu osudu.«

Udovičin dar
21 Pogleda i vidje bogataše gdje ubacuju svoje darove u riznicu. 2A ugleda i neku sirotu udovicu gdje onamo ubacuje dvije lepte, 3te reče: »Uistinu, kažem vam, ova je siromašna udovica ubacila više od svih. 4Jer svi oni među darove ubaciše od svojega suviška, a ona ubaci od svoje oskudice - sve što je imala za život.«

Znaci svršetka svijeta
5A kad su neki govorili o Hramu, kako je ukrašen lijepim kamenjem i zavjetnim darovima, on reče: 6»Doći će dani u kojima od toga što gledate ni kamen na kamenu neće ostati nerazvaljen.«
7Zapitaše ga: »Učitelju, kada će onda to biti? I na koji se znak to ima dogoditi?« 8On pak reče: »Pazite da ne budete zavedeni, jer će mnogi doći u moje ime govoreći: 'Ja sam' i 'Vrijeme se približilo'. Ne odlazite za njima! 9A kad dočujete za ratove i bune, nemojte se prepasti. Jer treba se to najprije dogoditi, ali nije odmah svršetak.« 
10Tada im je govorio: »Ustat će narod protiv naroda i kraljevstvo protiv kraljevstva, 11i bit će velikih potresa te gladi i pošasti po mjestima; bit će strahotā i velikih znakova s neba. 12A prije svega toga podignut će svoje ruke na vas i progoniti vas, predajući vas u sinagoge i tamnice, izvodeći vas pred kraljeve i upravitelje zbog imena mojega. 13To će vas dovesti u prigodu za svjedočenje. 14Stavite dakle sebi u srca: nemojte unaprijed pripremati obranu! 15Jer ja ću vam dati usta i mudrost kojoj se neće moći suprotstaviti niti joj se oprijeti svi koji vam se protive. 16A predavat će vas i roditelji i braća i rođaci i prijatelji, i neke će od vas pogubiti. 17I svi će vas mrziti zbog imena mojega. 18Ali vam ni vlas s glave neće propasti. 19Svojom ćete ustrajnošću život steći.
20Kada pak ugledate Jeruzalem opkoljen vojskom, tada znajte da se približilo njegovo opustošenje. 21Tada oni u Judeji, neka bježe u gore, a oni u gradu, neka ga napuste; koji su u polju, neka ne ulaze u grad. 22Jer to su dani odmazde, da se ispuni sve što je zapisano.
23Jao trudnicama i dojiljama u one dane! Jer bit će jad velik na zemlji i gnjev na ovom narodu. 24Padat će pod sječivom mača, i odvodit će ih kao sužnje među sve narode. I Jeruzalem će biti gažen od pogana sve dok se ne ispune vremena pogana.
25I bit će znaci na suncu i mjesecu i zvijezdama; a na zemlji tjeskoba narodā u pomutnji huke mora i valovlja. 26Ljudi će izdisati od straha i iščekivanja onoga što svijetu dolazi, jer će se sile nebeske poljuljati. 27I tada će ugledati Sina Čovječjega gdje dolazi u oblaku sa silom i velikom slavom. 28Kad se ovo stane događati, uspravite se i podignite glave svoje jer se približuje vaše otkupljenje.« 29I reče im prispodobu: »Pogledajte smokvu i sva stabla. 30Kad već prolistaju, gledajući na njih znate da je ljeto već blizu. 31Tako i vi, kad ugledate da se ovo zbiva, znajte: blizu je kraljevstvo Božje. 32Zaista, kažem vam: ovaj naraštaj zasigurno neće proći dok se sve ovo ne zbude. 33Nebo će i zemlja proći, a riječi moje nikada neće proći.
34Pazite na sebe, da vam srca ne otežaju u razuzdanosti, pijanstvu i životnim brigama, i da vas ne zatekne iznenada onaj dan, 35kao zamka, jer će doći na sve koji prebivaju po cijeloj zemlji. 36Bdijte i u svako doba molite da mognete umaknuti od sveg ovoga što se ima dogoditi - i stati pred Sina Čovječjega.«
37Danju je boravio u Hramu i poučavao, a noću bi izlazio i noćivao na gori koja se zove Maslinska. 38I sav bi narod već zorom dolazio k njemu u Hram da ga sluša. 

Zavjera protiv Isusa i Judina izdaja
22 Bližio se Blagdan beskvasnih kruhova, koji se zove Pasha. 2Glavari su svećenički i pismoznanci tražili kako da ga smaknu, jer su se bojali naroda.
3Sotona pak uđe u Judu, zvanog Iskariotski, koji se ubrajao među Dvanaestoricu, 4te on ode i dogovori sa glavarima svećeničkim i zapovjednicima kako da im ga preda. 5Oni se poradovaše i dogovoriše da će mu dati novca. 6I on pristade, te je tražio zgodu da im ga preda mimo mnoštva.

Priprava pashalne večere
7Dođe pak Dan beskvasnih kruhova u koji je trebalo žrtvovati pashu, 8pa on posla Petra i Ivana te reče: »Pođite i pripravite nam da blagujemo pashu.« 9Rekoše mu: »Gdje hoćeš da pripravimo?« 10A on im reče: »Evo, čim uđete u grad, susrest će vas čovjek koji nosi krčag vode. Pođite za njim u kuću u koju on uđe 11i recite domaćinu te kuće: 'Učitelj te pita: Gdje je gostinjska soba u kojoj bih blagovao pashu sa svojim učenicima?' 12I on će vam pokazati prostranu i prostrtu gornju sobu. Ondje pripravite.« 13Oni otiđoše i nađoše kako im je rekao te pripraviše pashu. 

Pashalna večera
14I kad dođe čas, smjesti se on za stol i apostoli s njime. 15I reče im: »Žarko sam želio ovu pashu blagovati s vama prije svoje muke. 16Jer kažem vam, neću je više blagovati dok se ne ispuni u kraljevstvu Božjemu.« 17I uzevši čašu, izreče hvalu i reče: »Uzmite je i razdijelite među sobom. 18Jer kažem vam: odsad zasigurno neću piti od trsova roda dok kraljevstvo Božje ne dođe.«

Euharistija - Večera Gospodnja
19I uzevši kruh izreče hvalu, razlomi i dade im govoreći: »Ovo je tijelo moje koje se za vas predaje. Ovo činite meni u spomen!« 20Tako i čašu, nakon večere, govoreći: »Ova je čaša novi Savez u mojoj krvi koja se za vas prolijeva.
21Ali evo, ruka izdajnika mojega sa mnom je na stolu. 22Jer Sin Čovječji, doduše, odlazi kako je određeno, ali jao onomu čovjeku koji ga izdaje!« 23A oni se stadoše pitati među sobom tko bi dakle od njih bio taj koji bi to mogao učiniti. 

Tko je najveći?
24I dođe do prepirke među njima o tome koga bi od njih trebalo smatrati najvećim. 25A on im reče: »Kraljevi narodā gospoduju nad njima, i njihovi vlastodršci nazivaju sebe dobrotvorima. 26A vi nemojte tako! Nego onaj najveći među vama neka bude kao najmlađi, a upravitelj kao poslužitelj. 27Jer tko je veći: onaj koji je za stolom ili onaj koji poslužuje? Nije li onaj koji je za stolom? A ja sam među vama kao poslužitelj. 
28Vi ste oni koji su sa mnom ustrajali u mojim kušnjama. 29I ja prenosim na vas kraljevstvo kao što ga je moj Otac prenio meni: 30da jedete i pijete za mojim stolom u kraljevstvu mojemu i da sjedite na prijestoljima sudeći dvanaest plemena Izraelovih.«

Opomene prije svršetka
31»Šimune, Šimune, evo Sotona zaiska da vas prorešeta kao pšenicu. 32Ali ja sam molio za tebe da tvoja vjera ne ugasne. A ti, kad se jednom povratiš, učvrsti svoju braću!« 33On mu reče: »Gospodine, s tobom sam pripravan i u tamnicu i u smrt poći.« 34A on mu reče: »Kažem ti, Petre, neće pijetao danas zapjevati, dok triput ne zaniječeš da me poznaješ.«
35I reče im: »Kad vas poslah bez kese i torbe i obuće, je li vam što nedostajalo?« Oni rekoše: »Ništa.« 36Tada im reče: »Ali sad, tko ima kesu, neka je uzme! Isto tako i torbu! A tko nema, neka proda svoju haljinu i kupi mač. 37Jer kažem vam da se ono zapisano: 'Svrstan bî među bezakonike', treba ispuniti na meni, jer sve ono što se odnosi na mene ima svrhu.« 38Oni mu rekoše: »Gospodine, evo ovdje dva mača!« A on im reče: »Dosta je.«

Molitva na Maslinskoj gori
39Tada izađe te prema običaju pođe na Maslinsku goru. Za njim pođoše i učenici. 40Došavši na to mjesto, reče im: »Molite da ne upadnete u napast!« 
41I udalji se od njih koliko se može kamenom dobaciti, pade na koljena i stade moliti, 42govoreći: »Oče! Ako hoćeš, otkloni od mene ovu čašu! Ali ne volja moja, nego tvoja neka bude!« 
43I ukaza mu se anđeo s neba koji ga je hrabrio. 44A kad zapade u smrtnu tjeskobu, molio se još usrdnije. I znoj njegov postade kao kaplje krvi koje su padale na zemlju.
45Kad ustade od molitve, dođe k učenicima i nađe ih pozaspale od žalosti, 46pa im reče: »Što spavate? Ustanite i molite da ne upadnete u napast!«

Isus izdan i uhićen
47Dok je još govorio, eto svjetine. A jedan od Dvanaestorice, koji se zvao Juda, išao je pred njom. On se približi Isusu da ga poljubi. 48Isus mu reče: »Juda, zar poljupcem izdaješ Sina Čovječjega?« 
49Kad oni oko njega vidješe što će biti, rekoše: »Gospodine, da udarimo mačem?« 50I udari jedan od njih slugu velesvećenika i odsiječe mu desno uho. 51A Isus nato reče: »Ostavite se toga!« I dotaknu uho te ga zaliječi.
52Reče pak Isus onima što dođoše na njega - glavarima svećeničkim, zapovjednicima hramskim i starješinama: »Kao na razbojnika izađoste s mačevima i toljagama! 53Dok sam svaki dan bio s vama u Hramu, ne dignuste rúkū na me. Ali ovo je vaš čas i vlast tame.«

Petar zanijekao Isusa
54Pošto ga uhitiše, odvedoše ga i uvedoše u kuću velesvećenika. A Petar ga slijedio izdaleka.
55Naložiše vatru nasred dvorišta i posjedaše, a Petar sjedio među njima. 56Neka ga sluškinja vidje gdje sjedi uz vatru te, zagledavši se u nj, reče: »I ovaj bijaše s njim.« 57Ali on zanijeka: »Ne poznajem ga, ženo!« 58Nedugo potom vidje ga netko drugi i reče: »I ti si od njih.« A Petar reče: »Čovječe, nisam!« 59I pošto prođe oko jedan sat, netko opet stade tvrditi: »Istina, i ovaj bijaše s njim. Tľ i Galilejac je.« 60A Petar reče: »Čovječe, ne znam o čemu govoriš.« I odmah, dok je on još govorio, zapjeva pijetao. 61I okrenuvši se, Gospodin uprije pogled u Petra. A Petar se podsjeti riječi Gospodnje, kako mu reče: »Prije no što danas pijetao zapjeva, triput ćeš me zanijekati.« 62I on izađe van i zaplaka gorko.

Isus pred Vijećem
63A ljudi koji su čuvali Isusa, izrugivali su mu se, udarajući ga. 64Prekrivši mu lice, zapitkivali su ga: »Proreci tko te udario!« 65I mnogo su drugog izgovarali protiv njega, huleći.
66Čim osvanu dan sabra se starješinstvo narodno, glavari svećenički i pismoznanci te ga odvedoše pred svoje Vijeće, 67govoreći: »Ako si ti Krist, reci nam.« A on im reče: »Ako vam reknem, nećete povjerovati, 68ako zapitam, nećete odgovoriti. 69No odsad će Sin Čovječji sjediti zdesna Sile Božje!« 70Svi pak rekoše: »Ti si dakle Sin Božji?« On im nato reče: »Vi kažete da Ja jesam.« 71A oni rekoše: »Što nam još treba svjedočanstvo? Tľ sami smo čuli iz njegovih usta.«

Isus pred Pilatom 
23 I ustade sva ona svjetina i odvedoše ga k Pilatu 2te ga stadoše optuživati: »Ovoga zatekosmo gdje zavodi naš narod i brani davati caru porez te za sebe tvrdi da je Krist, kralj.« 
3A Pilat ga upita: »Jesi li ti kralj židovski?« A on mu odgovori: »Ti kažeš.« 4Nato Pilat reče glavarima svećeničkim i svjetini: »Nikakve krivnje ne nalazim na ovom čovjeku.« 5A oni su navaljivali govoreći: »On buni narod poučavajući po svoj Judeji, počevši od Galileje pa dovde.«
6Čuvši to, Pilat ispita da li je taj čovjek Galilejac. 7I čim sazna da je iz Herodove oblasti, posla ga Herodu, koji tih dana i sâm bijaše u Jeruzalemu. 

Isus pred Herodom
8Kad Herod vidje Isusa, veoma se obradova, jer ga je već odavna želio vidjeti, zbog toga što je slušao o njemu, te se nadao od njega vidjeti da čini neki znamen. 9Mnogo ga je ispitivao, ali mu on ništa ne odgovori. 10A stajali su ondje i glavari svećenički i pismoznanci optužujući ga žestoko. 11A i Herod ga zajedno sa svojim vojnicima prezre i naruga mu se, te ga odjene u sjajnu haljinu i posla natrag Pilatu. 12Toga dana Pilat i Herod postadoše međusobno prijatelji, jer prije toga bijahu u neprijateljstvu jedan s drugim.

Isus osuđen na smrt
13Pilat dade sazvati glavare svećeničke, ostale glavare i narod 14te im reče: »Dovedoste mi ovoga čovjeka kao da potiče narod na bunu. I ja, evo, ispitavši ga pred vama, ne nađoh na ovom čovjeku nikakve krivnje za koju ga optužujete. 15A ni Herod, jer ga posla natrag k nama. I evo, on nije učinio ništa čime bi zaslužio smrt. 16Kaznit ću ga dakle i pustiti.« (17) 
18Nato oni svi uglas povikaše: »Smakni ovoga, a pusti nam Barabu!« 19A taj bijaše bačen u tamnicu zbog neke pobune u gradu i ubojstva. 
20Pilat im se tada ponovno obrati, hoteći pustiti Isusa, 21ali su oni vikali: »Raspni! Raspni ga!« 22On im i treći put reče: »Tľ što je on zla učinio? Ne nađoh na njemu nikakve smrtne krivnje. Kaznit ću ga dakle i pustiti.« 23A oni su i dalje u sav glas navaljivali, ištući da ga se raspne. I njihovi su glasovi prevladali. 24Tada Pilat presudi da im se udovolji zahtjevu 25pa pusti onoga koji bijaše bačen u tamnicu zbog pobune i ubojstva, koga su iskali, a Isusa predade njima na volju.

Put prema mjestu raspeća
26I kad ga odvedoše, uhvatiše nekog Šimuna Cirenca koji se vraćao s polja te na njega staviše križ da ga nosi za Isusom.
27Slijedilo ga veliko mnoštvo naroda i žena koje su plakale i naricale za njim. 28Okrenuvši se prema njima, Isus reče: »Kćeri Jeruzalemske! Ne plačite nada mnom, nego plačite nad sobom i nad svojom djecom. 29Jer evo dolaze dani kada će se reći: 'Blažene nerotkinje, utrobe koje ne rodiše i prsa koja ne dojiše!' 30Tada će početi govoriti gorama: 'Padnite na nas!' i brežuljcima: 'Pokrijte nas!' 31Jer ako se tako čini sa zelenim stablom, što li će biti sa suhim?« 

Raspeće
32A vodili su i drugu dvojicu, zločince, da ih smaknu s njime. 33I kad dođoše na mjesto koje se zove Lubanja, raspeše ondje njega i zločince; jednoga zdesna, a drugoga slijeva. 34A Isus je govorio: »Oče, oprosti im, jer ne znaju što čine!« 
I razdijeliše njegove haljine bacivši kocke. 
35A narod je stajao i promatrao. Rugali mu se i glavari, govoreći: »Druge je spasio, neka spasi samoga sebe ako je on Krist Božji, Izabranik!« 36Izrugaše mu se i vojnici. Prilazili su mu i prinosili ocat, 37govoreći: »Ako si ti kralj židovski, spasi samoga sebe!«
38A nad njim bijaše i natpis: »Ovo je kralj židovski.«

Zločinci na križu
39Jedan je od obješenih zločinaca hulio na njega, govoreći: »Nisi li ti Krist? Spasi samoga sebe i nas!« 40A drugi ga korio: »Zar se ne bojiš Boga ni ti, koji si pod istom osudom? 41Mi doduše pravedno, jer primamo što smo za počinjeno i zaslužili, ali ovaj nikakva zla ne učini.« 42I reče: »Isuse, sjeti me se kada dođeš u kraljevstvo svoje!« 43On mu reče: »Zaista ti kažem, danas ćeš biti sa mnom u raju!«

Isusova smrt
44I bijaše već oko šestog sata kad tama nastade po svoj zemlji, sve do devetoga sata - 45jer sunce pomrča. A hramski se zastor razdrije po sredini.
46I zavapivši jakim glasom, Isus reče: »Oče, u ruke tvoje predajem duh svoj!« To rekavši, izdahnu.
47Kad stotnik vidje što se dogodi, stade slaviti Boga, govoreći: »Doista, ovaj čovjek bijaše pravednik.« 48A sve mnoštvo koje se skupilo na taj prizor, kad vidje što se dogodi, vraćalo se udarajući se u prsa. 49Podalje su stajali svi njegovi znanci. To su gledale i žene koje su ga pratile od Galileje.

Ukop
50I gle, neki dobar i pravedan čovjek imenom Josip; premda vijećnik - 51on ne bijaše pristao uza njihovu odluku i postupak. Bijaše iz Arimateje, judejskoga grada, i iščekivao je kraljevstvo Božje. 52On pristupi Pilatu i zaiska Isusovo tijelo. 53I skinuvši ga, povi ga u platno i položi u isklesanu grobnicu u koju još nitko ne bje položen. 54A bijaše dan Priprave i svitala je subota.
55Žene koje bijahu zajedno s Isusom došle iz Galileje to su pratile, pa promotriše grob i kako je položeno njegovo tijelo. 56Onda se vratiše i pripraviše mirise i pomasti. A u subotu su počinule, prema propisu. 

Uskrsnuće Isusovo
24 Prvoga dana u tjednu, o praskozorju, dođoše one na grob noseći mirise koje pripraviše. 2Nađoše kamen otkotrljan od groba. 3Uđoše, ali tijela Gospodina Isusa ne nađoše. 4I dok su stajale zbunjene zbog toga, kad gle: a to dva čovjeka u blistavoj odjeći stadoše preda njih. 5Prestrašene prignuše lica k zemlji, a oni im rekoše: »Zašto tražite Živoga među mrtvima? 6Nije ovdje - uskrišen je! Sjetite se kako vam je zborio dok je još bio u Galileji, 7da Sin Čovječji 'treba da bude predan u ruke grješnih ljudi, i da bude raspet, i trećega dana da ustane.'« 8I one se prisjetiše njegovih riječi te, 9vrativši se s groba, dojaviše sve to Jedanaestorici i svima drugima. 10Bijahu to: Marija Magdalena, Ivana i Marija Jakovljeva; i ostale zajedno s njima. Kazivale su to apostolima, 11ali se njima njihove riječi pričinile kao besmislica i nisu im vjerovali. 
12A Petar ustade i potrča na grob. Nadvirivši se, opazi samo povoje. I ode, čudeći se u sebi što se to dogodilo.

Ukazanje na putu u Emaus
13I gle, dvojica od njih toga istoga dana bila su na putu u selo koje se zove Emaus, šezdeset stadija udaljeno od Jeruzalema. 14Razgovarali su međusobno o svemu tome što se dogodilo. 15Dok su tako razgovarali i raspravljali, približi im se i sâm Isus te nastavi putem s njima. 16Ali njihovim je očima bilo uskraćeno da ga prepoznaju. 17On im reče: »Kakve su to riječi što ih putem jedan s drugim izmjenjujete?« Oni se, sumorni, zaustaviše. 18Jedan mu od njih, imenom Kleofa, odgovori: »Zar si ti jedini pridošlica u Jeruzalemu koji ne sazna što se u njemu ovih dana dogodilo?« 19»Što?« - upita ih. A oni mu rekoše: »Ono s Isusom Nazarećaninom, koji bje prorok, silan u djelu i riječi pred Bogom i svim narodom; 20kako ga glavari svećenički i glavari naši predadoše da bude osuđen na smrt te ga raspeše. 21Mi smo se pak nadali da je on onaj koji će otkupiti Izraela. Ali uza sve to, ovo je već treći dan otkako se to dogodilo. 22A i neke nas žene od naših zbuniše. U zoru su bile na grobu, 23ali njegova tijela ne našavši, dođoše govoreći da su vidjele ukazanje anđelā, koji su kazali da on živi. 24I neki od naših otiđoše na grob i nađoše onako kako i žene rekoše, ali njega ne vidješe.« 
25A on im reče: »O nerazumni i srca spora da vjerujete u sve što su govorili proroci! 26Nije li trebalo da Krist sve to pretrpi te uđe u svoju slavu?« 27I počevši od Mojsija i svih proroka, protumači im ono što je u svim Pismima o njemu. 
28Približiše se tad selu u koje su išli, a on se pričini kao da ide dalje. 29No oni navališe, govoreći: »Ostani s nama; tľ predvečerje je i dan se već gasi!« I uđe da ostane s njima. 30I dok je bio s njima za stolom, uzevši kruh izreče blagoslov te im, razlomivši, davaše. 31Njima se otvoriše oči i prepoznaše ga; a on iščeznu ispred njih. 32Rekoše potom jedan drugomu: »Nije li srce naše gorjelo u nama dok nam je putem govorio, dok nam je tumačio Pisma?« 
33Ustadoše istoga časa i vratiše se u Jeruzalem. I nađoše zajedno okupljenu Jedanaestoricu i one s njima, 34koji su govorili: »Doista uskrsnu Gospodin i ukaza se Šimunu.« 35A oni im ispripovijedaju ono s puta i kako ga prepoznaše u lomljenju kruha.

Ukazanje apostolima
36Dok su oni još to govorili, stade on usred njih i rekne im: »Mir vama!« 37A oni, preneraženi i prestrašeni, mislili su da gledaju duha. 38I on im reče: »Zašto ste uplašeni? I zbog čega sumnje naviru u vašemu srcu? 39Pogledajte moje ruke i moje noge! To sam ja! Opipajte me i vidite, jer duh nema tijela i kostiju, kao što vidite da ja imam.« 40I rekavši to, pokaza im ruke i noge. 41I dok oni od radosti još nisu vjerovali, nego se snebivali, reče im: »Imate li ovdje što za jelo?« 42Oni mu pružiše komad pečene ribe. 43On uze i pojede pred njima.
44Onda im reče: »Ovo su riječi moje koje sam vam govorio dok sam još bio s vama: treba se ispuniti sve što je zapisano o meni u Zakonu Mojsijevu, u Prorocima i Psalmima.« 45Tada im otvori um da razumiju Pisma. 46I reče im: »Ovako je pisano, da će Krist trpjeti i trećega dana ustati od mrtvih 47te da se u njegovo ime propovijeda obraćenje za oproštenje grijehā svim narodima, počevši od Jeruzalema. 48Vi ste svjedoci toga. 49I evo, ja šaljem obećanje Oca svojega na vas; vi pak ostanite u gradu sve dok se ne zaodjenete Silom s visine.«

Uzašašće
50Tada ih izvede napolje, prema Betaniji, te podigavši svoje ruke, blagoslovi ih. 51I dok ih je blagoslivljao, udalji se od njih i uznesen bijaše na nebo. 52A oni se pokloniše pred njim te se s velikom radošću vratiše u Jeruzalem. 53I bili su stalno u Hramu blagoslivljajući Boga.