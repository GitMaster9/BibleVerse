Naslov i pozdrav
1 Pavao, pozvan za apostola Krista Isusa po volji Božjoj, i brat Sosten, 2crkvi Božjoj koja je u Korintu, posvećenima u Kristu Isusu, pozvanima da budu sveti, sa svima koji na bilo kojemu mjestu prizivlju ime Gospodina našega Isusa Krista, njihova i našega. 3Milost vam i mir od Boga, Oca našega, i Gospodina Isusa Krista.

Zahvala
4Zahvaljujem Bogu svojemu uvijek za vas zbog milosti Božje koja vam je dana u Kristu Isusu, 5što se u svemu obogatiste u njemu, u svakoj riječi i svakom spoznanju, 6kao što se svjedočanstvo o Kristu u vama utvrdilo, 7tako da ne oskudijevate ni u jednom milosnom daru dok iščekujete otkrivenje Gospodina našega Isusa Krista. 8A On će vas i utvrditi do kraja, da budete besprigovorni na Dan Gospodina našega Isusa Krista. 9Vjeran je Bog koji vas pozva u zajedništvo Sina svojega Isusa Krista, Gospodina našega.

Razdor među vjernicima
10Molim vas, braćo, poradi imena Gospodina našega Isusa Krista, da svi budete složni u istupu i da među vama ne bude razdorā, nego da budete savršeno ujedinjeni u istom umu i u istoj misli. 11Jer dojaviše mi o vama, braćo moja, neki od Klojinih da među vama ima svađā. 12Mislim na to što svaki od vas govori: »Ja sam Pavlov«, »A ja Apolonov«, »A ja Kefin«, »A ja Kristov«. 13Zar je Krist razdijeljen? Zar je Pavao raspet za vas, ili ste kršteni u ime Pavlovo? 14Zahvaljujem Bogu što ne krstih nikoga od vas, osim Krispa i Gaja, 15kako tko ne bi rekao da ste kršteni u ime moje. 16Da, krstih i Stefanin dom; inače ne znam krstih li još koga drugoga. 17Jer Krist me ne posla krštavati, nego navješćivati Evanđelje, i to ne mudrošću besjede, da ne izgubi značenje križ Kristov.

Mudrost svjetska i mudrost Božja
18Jer je govor o križu onima koji propadaju ludost, a nama je koji se spasavamo sila Božja. 19Jer je pisano: »Upropastit ću mudrost mudrih i razumnost ću razumnih odbaciti.« 20Gdje je mudrac? Gdje književnik? Gdje mislilac ovoga vijeka? Ne učini li Bog mudrost ovoga svijeta ludom? 21Budući, naime, da u mudrosti Božjoj svijet ne upozna Boga svojom mudrošću, svidje se Bogu ludošću propovijedanja spasiti one koji vjeruju. 22Jer i Židovi znake ištu i Grci traže mudrost, 23a mi propovijedamo Krista raspetoga: Židovima sablazan, poganima pak ludost, 24ali onima koji su pozvani, i Židovima i Grcima, Krista, Božju silu i Božju mudrost. 25Jer je ludost Božja mudrija od ljudi, i slabost Božja od ljudi jača. 26Tľ promotrite svoj poziv, braćo: nema mnogo mudrih po tijelu, nema mnogo snažnih, nema mnogo plemenitih. 27Nego lûdē svijeta izabra Bog da posrami mudre; i slabe svijeta izabra Bog da posrami jake; 28i neplemenite svijeta i prezrene izabra Bog, i ono što nije da uništi ono što jest, 29da se nitko ne bi dičio pred Bogom. 30Od Njega je pak da vi jeste u Kristu Isusu, koji nama postade mudrost od Boga, i pravednost, i posvećenje, i otkupljenje, 31da bude, kao što je pisano: »Tko se diči, neka se diči u Gospodinu.«

2 I ja, došavši k vama, braćo, ne dođoh s uzvišenom besjedom ili mudrošću navješćivati vam Tajnu Božju. 2Jer odlučih ni za što drugo među vama znati do Isusa Krista, i to raspetoga. 3I ja se pojavih među vama u slabosti, i u strahu, i u veliku drhtanju. 4I moja riječ i moje propovijedanje nisu bili u uvjerljivim riječima mudrosti, nego u dokazivanju Duha i sile, 5da vaša vjera ne bi počivala na mudrosti ljudskoj, nego na sili Božjoj.
6A mi navješćujemo mudrost među savršenima, ali ne mudrost ovoga svijeta, ni vladarā ovoga svijeta, koji propadaju, 7već navješćujemo mudrost Božju u Tajni, onu sakrivenu, koju predodredi Bog prije vjekova za našu slavu. 8Nijedan vladar ovoga svijeta nije ju upoznao, jer da su je upoznali, ne bi Gospodina slave raspeli. 9Nego, kao što je pisano: »Što oko ne vidje, i uho ne ču, i što u srce čovječje ne uđe, to Bog pripravi onima koji ga ljube.« 10A nama to Bog otkri po Duhu; jer Duh sve proniče, čak i dubine Božje. 11Jer tko od ljudi zna što je u čovjeku osim čovjekova duha koji je u njemu? Isto tako ono Božje nitko nije spoznao, osim Duha Božjega. 12A mi ne primismo duha svijeta, nego Duha koji je od Boga, da znamo čime nas Bog obdari. 13To i navješćujemo, ne naučenim riječima mudrosti ljudske, nego onima naučenim po Duhu, izričući duhovno duhovnim izričajima. 14Naravan čovjek ne prima ono što je od Duha Božjega, jer njemu je to ludost i ne može spoznati, jer se to duhovno prosuđuje. 15Duhovan pak prosuđuje sve, dok njega nitko ne prosuđuje. 16»Jer tko je spoznao um Gospodnji, tko će ga poučiti?« A mi imamo um Kristov.

Ponovno o razdorima
3 I ja, braćo, nisam mogao vama govoriti kao duhovnima, nego kao tjelesnima, kao maloj djeci u Kristu. 2Mlijekom vas nahranih, ne jelom; jer još ga niste mogli primati, a ni sada ne možete, 3jer ste još tjelesni. Jer čim je među vama zavist i svađa, niste li tjelesni i po ljudsku živite? 4Jer kad jedan govori: »Ja sam Pavlov«, a drugi: »Ja Apolonov«, niste li samo ljudi? 5Pa što je Apolon? I što je Pavao? Poslužitelji po kojima povjerovaste - i svaki od njih kako mu Gospodin dade. 6Ja zasadih, Apolon zali, ali Bog je učinio da raste. 7Tako niti je što onaj tko sadi, niti onaj tko zalijeva, nego Bog koji čini da raste. 8A onaj tko sadi i onaj tko zalijeva jedno su, i svaki će primiti svoju plaću prema svojemu trudu. 9Jer mi smo Božji suradnici; vi ste Božja njiva, Božja gradnja.
10Po milosti Božjoj koja mi je dana, ja kao mudri graditelj postavih temelj, a drugi nadograđuje. A svatko neka pazi kako nadograđuje! 11Jer nitko ne može postaviti drugoga temelja osim onoga već postavljena, koji je Isus Krist. 12Nadograđuje li pak tko na tom temelju zlatom, srebrom, dragim kamenjem, drvom, sijenom, slamom - 13svačije će djelo bjelodanim postati, jer će ga onaj Dan pokazati, budući da će se u ognju razotkriti. I oganj će pokazati kakvo je čije djelo. 14Opstane li čije djelo, primit će nagradu onaj tko ga je nadogradio. 15A čije djelo izgori, taj će biti na gubitku; on će pak sam biti spašen, ali kao kroz oganj.
16Ne znate li da ste hram Božji i da Duh Božji u vama prebiva? 17Razara li tko hram Božji, Bog će razoriti njega, jer hram je Božji svet, a taj ste vi.
18Neka nitko sâm sebe ne zavarava; ako tko među vama misli da je mudar na ovome svijetu, neka postane lud da bi postao mudar. 19Jer je mudrost ovoga svijeta ludost pred Bogom. Jer je pisano: »On hvata mudre u njihovu lukavstvu.« 20I opet: »Gospodin zna da su namisli mudrih isprazne.« 21Zato neka se nitko ne diči ljudima! Jer sve je vaše, 22bilo Pavao, ili Apolon, ili Kefa, ili svijet, bilo život, ili smrt, bilo sadašnje, ili buduće; sve je vaše, 23a vi ste Kristovi, a Krist Božji.

Apostolska služba
4 Tako, neka nas svatko smatra službenicima Kristovim i upraviteljima Božjih tajni. 2Štoviše, od upraviteljā se traži da pokažu vjernost. 3A meni nimalo nije do toga sudite li mi vi ili koji ljudski sud; pa ni ja sam sebe ne sudim. 4Jer ničega protivu sebe nisam svjestan, no time nisam opravdan. Onaj koji meni sudi je Gospodin. 5Zato nemojte prije vremena suditi, prije no što dođe Gospodin koji će rasvijetliti ono što je sakriveno u tami i razotkriti namisli srdaca. I tada će svatko primiti pohvalu od Boga.
6Ovo sam pak, braćo, primijenio na sebe i Apolona zbog vas, da na nama naučite ono: »Ne preko onoga što je pisano«, da se ne nadimate pristajući uz jednoga protiv drugoga. 7Jer tko te čini različnim od drugoga? Što li imaš a da nisi primio? A ako si primio, zašto se dičiš kao da nisi primio? 8Već ste siti, već se obogatiste, bez nas se zakraljiste! Kamo sreće da se zakraljiste, pa da se i mi zakraljimo s vama! 9Jer Bog je, čini mi se, nas apostole prikazao posljednje, kao osuđenike na smrt, jer postadosmo prizorom svijetu: i anđelima i ljudima. 10Mi ludi poradi Krista, a vi mudri u Kristu; mi slabi, a vi jaki; vi slavni, a mi bez časti. 11Sve do ovoga časa i gladujemo i žeđamo, i u prnjama smo i udaraju nas, i beskućnici smo, 12i mučimo se radeći svojim rukama. Pogrđivani blagoslivljamo, proganjani podnosimo, 13izvrijeđani tješimo. Kao smeće svijeta postadosmo, svačiji otpad sve dosad.

Opomene
14Ne pišem ovo da vas posramim, nego da vas urazumim kao svoju ljubljenu djecu. 15Jer da imate i na tisuće učiteljā u Kristu, nemate mnogo otaca. Jer, u Kristu Isusu ja vas po Evanđelju rodih! 16Molim vas, dakle: budite moji nasljedovatelji! 17Stoga vam poslah Timoteja, koji je dijete moje ljubljeno i vjerno u Gospodinu. On će vas podsjetiti na moje putove u Kristu Isusu, kako posvuda u svakoj crkvi poučavam. 18Neki se uzniješe, kao da ja neću doći k vama, 19ali ja ću brzo doći k vama, ako Gospodin htjedne, i upoznat ću ne samo govor ovih koji se uzniješe, nego i njihovu moć. 20Jer kraljevstvo Božje nije u riječi, nego u moći. 21Što želite? Da dođem k vama sa šibom ili s ljubavlju i duhom blagosti?

Rodoskvrnitelj
5 Općenito se čuje o bludnosti među vama, i to takve bludnosti kakve nema ni među poganima: da netko ima ženu očevu. 2A vi se još uznosite, umjesto da žalujete, i da onoga koji je počinio to djelo uklonite iz svoje sredine. 3Jer ja, nenazočan tijelom, a nazočan duhom, već sam osudio, kao da sam nazočan, onoga koji je takvo što počinio. 4Kada se okupite u ime našega Gospodina Isusa, vi i moj duh, snagom Gospodina našega Isusa, 5neka se takav preda Sotoni na propast tijela da bi duh bio spašen u Dan Gospodnji.
6Nije dobro vaše hvalisanje. Ne znate li da malo kvasca cijelo tijesto ukvasa? 7Očistite stari kvasac da budete novo tijesto, beskvasni kao što jeste, jer je naša pasha, Krist, već žrtvovana. 8Svetkujmo zato, ne sa starim kvascem, kvascem zloće i opakosti, nego s beskvasnim kruhom iskrenosti i istine.
9Napisah vam u poslanici da se ne miješate s bludnicima; 10ne općenito s bludnicima ovoga svijeta, ili s pohlepnicima, ili s grabežljivcima, ili s idolopoklonicima - inače biste trebali izaći iz ovoga svijeta! 11Ali sad vam napisah da se ne miješate s onim koji se naziva bratom, a bio bi bludnik, ili pohlepnik, ili idolopoklonik, ili pogrđivač, ili pijanica, ili grabežljivac. S takvima ni jesti! 12Zar je moje suditi one koji su vani? Ne sudite li vi one koji su unutra? 13A one vani sudit će Bog. Uklonite zloga između sebe samih!

Sporovi među vjernicima
6 Usuđuje li se tko od vas, ako ima spor s drugim, tražiti pravdu pred nepravednima, a ne pred svetima? 2Ne znate li da će sveti suditi svijetu? A ako ćete vi suditi svijetu, zar niste vrijedni suditi u onom najmanjem? 3Ne znate li da ćemo suditi anđele, a kamoli ne ono svagdanje? 4Ako dakle imate sporove o svagdanjem, zar ćete za suce postaviti one do kojih crkva ništa ne drži? 5Na vašu sramotu to govorim. Zar među vama nema ni jednoga tako mudra da bi mogao presuditi među braćom? 6Nego brat s bratom traži pravdu, i to pred nevjernicima! 7I uopće, već vam je to nedostatak što imate parnicā među sobom. Zašto radije ne trpite nepravdu? Zašto radije ne pustite da vas oplijene? 8Nego vi činite nepravdu i plijenite, i to braću. 9Zar ne znate da nepravednici neće baštiniti kraljevstva Božjega? Ne varajte se! Ni bludnici, ni idolopoklonici, ni preljubnici, ni mekoputnici, ni muškološci, 10ni kradljivci, ni pohlepnici, ni pijanice, ni pogrđivači, ni grabežljivci neće baštiniti kraljevstva Božjega. 11A to neki od vas bijahu; ali se opraste, ali se posvetiste, ali se opravdaste u imenu Gospodina Isusa Krista i u Duhu Boga našega.

Bludnost
12»Sve mi je dopušteno«, ali sve nije korisno! »Sve mi je dopušteno«, ali neću da išta mnome vlada. 13»Jela trbuhu, a trbuh jelima«, a Bog će i jedno i drugo uništiti. Ali tijelo nije za bludnost, nego za Gospodina, i Gospodin za tijelo! 14Bog koji uskrisi Gospodina i nas će uskrisiti svojom silom. 15Ne znate li da su vaša tijela udovi Kristovi? Hoću li, dakle, uzeti Kristove udove i učiniti ih udovima bludničinim? Nipošto! 16Zar ne znate: tko uz bludnicu prione, jedno su tijelo? Jer se kaže: »Dvoje će biti jedno tijelo.« 17A tko prione uz Gospodina, jedan su duh. 18Bježite od bludnosti! Svaki grijeh koji bi čovjek učinio, izvan tijela je; a bludnik griješi protiv svojega tijela. 19Ili ne znate da je vaše tijelo hram Duha Svetoga koji je u vama, koga imate od Boga? I niste svoji, 20jer ste kupljeni po cijeni. Proslavite dakle Boga u svojem tijelu!

Ženidba
7 Sada o onome što ste mi pisali: Dobro je čovjeku ne dotaći ženu. 2Ipak, zbog bludnosti, neka svaki ima svoju ženu, i svaka neka ima svojega muža. 3Muž neka dadne ženi ono što joj je dužan, a isto tako i žena mužu. 4Žena nije gospodar svojega tijela, nego muž; a isto tako ni muž nije gospodar svojega tijela, nego žena. 5Ne uskraćujte se jedno drugomu, osim po dogovoru, na neko vrijeme, da se posvetite molitvi, pa se opet združite da vas Sotona ne bi napastovao zbog vaše neuzdržanosti. 6Ali ovo govorim kao dopuštenje, ne kao zapovijed. 7A htio bih da su svi ljudi kao i ja; ali svatko ima svoj milosni dar od Boga; jedan ovako, drugi onako.
8A neoženjenima i udovicama kažem da im je dobro ako ostanu kao i ja. 9Ako se pak ne mogu suzdržavati, neka se žene i udaju, jer je bolje ženiti se negoli izgarati.
10A oženjenima zapovijedam, ne ja, nego Gospodin: žena neka se od muža ne rastavlja. 11Ako se ipak rastavi, neka ostane neudanom ili se s mužem pomiri, i muž neka ne otpušta ženu. 12A ostalima govorim, ja, ne Gospodin: Ako koji brat ima ženu nevjernicu i ona pristane obitavati s njim, neka je ne otpušta. 13I ako koja žena ima muža nevjernika i on pristane obitavati s njom, neka ne otpušta muža. 14Jer muž je nevjernik posvećen ženom, i žena je nevjernica posvećena bratom. Inače bi vaša djeca bila nečista, a ovako su sveta. 15Ako se nevjernik rastavlja, neka se rastavi. U takvim slučajevima brat ili sestra nisu vezani; tľ Bog vas je pozvao na mir. 16Jer što znaš, ženo, hoćeš li spasiti muža? Ili što znaš, mužu, hoćeš li spasiti ženu? 17Samo, neka svatko živi kako komu Gospodin dodijeli, svatko kako ga je Bog pozvao. Tako zapovijedam po svim crkvama.
18Je li tko pozvan kao obrezan? Neka ne prikriva obrezanja. Je li tko pozvan kao neobrezan? Neka se ne obrezuje. 19Obrezanje je ništa i neobrezanje je ništa, nego držanje zapovijedi Božjih. 20Svatko neka ostane u onom zvanju u kojem je pozvan. 21Jesi li pozvan kao rob? Ne brini! Ali, ako i možeš postati slobodan, radije se okoristi prigodom! 22Jer tko je u Gospodinu pozvan kao rob, slobodnjak je Gospodnji. Jednako i onaj tko je pozvan kao slobodnjak, rob je Kristov. 23Po cijeni ste kupljeni, ne budite robovi ljudima. 24Svatko u čemu je pozvan, braćo, neka u tome ostane pred Bogom.

Djevičanstvo i neženstvo
25Što se tiče djevicā nemam zapovijedi Gospodnje, ali dajem mišljenje kao onaj koji je, zadobivši Gospodnje milosrđe, dostojan povjerenja. 26Mislim dakle da je to dobro zbog sadašnje nevolje, da je dobro čovjeku tako biti. 27Jesi li vezan uza ženu? Ne traži rastave! Jesi li slobodan od žene? Ne traži žene! 28Ali ako se i oženiš, nisi sagriješio; i djevica, ako se uda, nije sagriješila. Takvi će pak imati tjelesnu nevolju, a ja bih vas toga rado poštedio. 
29Ovo vam kažem, braćo: Vrijeme se skratilo. Odsad i oni koji imaju žene, neka budu kao da ih nemaju; 30i koji plaču, kao da ne plaču, i koji se raduju, kao da se ne raduju, i koji kupuju, kao da ne posjeduju, 31i koji koriste ovaj svijet, kao da ga ne koriste, jer prolazi obličje ovoga svijeta. 32Htio bih da budete bezbrižni. Neoženjeni se brine za Gospodnje - kako da ugodi Gospodinu. 33Oženjeni se pak brine za svjetovno - kako ugoditi ženi, 34te je podijeljen. I neudana žena i djevica brine se za Gospodnje - da bude sveta i tijelom i duhom; a udana se brine za svjetovno - kako ugoditi mužu. 35A ovo govorim vama na korist, ne da vam zamku postavim, nego poradi čestitosti i neometane odanosti Gospodinu. 36Ako pak tko misli da je nedoličan prema svojoj djevici kad mu je žudnja jaka, i tako mora biti, neka učini što želi; ne griješi, neka se žene! 37Tko pak ostane postojan u svojem srcu i nema potrebe, nego ima vlast nad svojom voljom, pa tako odluči u svojem srcu sačuvati svoju djevicu, dobro čini. 38Tako i onaj koji se oženi svojom djevicom dobro čini; no onaj koji se ne oženi, čini bolje. 39Žena je vezana sve dok joj njezin muž živi; umre li joj muž, slobodna je udati se za koga hoće, samo neka je u Gospodinu! 40Ali prema mome mišljenju, bit će blaženija ostane li onako kako jest. A mislim da i ja imam Duha Božjega.

Blagovanje mesa žrtvovana idolima
8 Što se tiče mesa žrtvovana idolima, znamo da svi imamo znanje. No znanje nadima, a ljubav izgrađuje. 2Ako tko misli da što zna, još ne zna kao što treba znati. 3Ali ako tko ljubi Boga, njega poznaje Bog. 4Dakle, u pogledu blagovanja mesa žrtvovana idolima, znamo da »nema idola na svijetu« i da »nema Boga osim Jednoga«. 5Jer čak i da ima takozvanih bogova, bilo na nebu ili na zemlji, kao što ima mnogo bogova i mnogo gospodara, 6nama je ipak jedan Bog, Otac, od koga je sve, i mi u Njemu, i jedan Gospodin, Isus Krist, po kome je sve, i mi po Njemu. 7Ali nemaju svi toga znanja. Neki pak, sve dosad naviknuti na idole, još jedu meso kao idolima žrtvovano i njihova se savjest kalja jer je slaba. 8A jelo nas neće približiti k Bogu. Niti gubimo ako ne jedemo, niti dobivamo ako jedemo. 9Ali pazite da ne bi kako ova vaša sloboda postala spoticaj slabima. 10Jer vidi li tko tebe koji posjeduješ znanje gdje sjediš u idolskom hramu, neće li ga njegova savjest, budući slaba, ohrabriti da jede meso žrtvovano idolima? 11Jer zbog tvojega znanja propada slabi, brat za kojega je Krist umro. 12Tako griješeći protiv braće i ranjavajući njihovu slabu savjest, griješite protiv Krista. 13Upravo zato ako jelo sablažnjuje moga brata, ne, neću jesti mesa dovijeka, da ne sablaznim brata svojega.

Pavlov primjer
9 Nisam li ja slobodan? Nisam li apostol? Nisam li Isusa, Gospodina našega, vidio? Niste li vi moje djelo u Gospodinu? 2Ako drugima nisam apostol, vama svakako jesam, jer vi ste pečat mojeg apostolstva u Gospodinu. 3A ovo je moj odgovor onima koji bi mi htjeli suditi: 4Zar nemamo prava jesti i piti? 5Zar nemamo prava ženu vjernicu voditi sa sobom kao i ostali apostoli, i braća Gospodnja, i Kefa? 6Ili samo ja i Barnaba nemamo prava ne raditi? 7Tko ikada vojuje o svojemu trošku? Tko sadi vinograd, a ne jede njegova ploda? Ili tko pase stado, pa se od mlijeka stada ne hrani? 8Govorim li to po ljudsku? Ne govori li to i Zakon? 9Jer je u Mojsijevu zakonu pisano: »Ne vezuj gubice volu koji vrše!« Zar je Bogu do volova? 10Ne govori li upravo radi nas? Doista, radi nas je napisano, jer s nadom treba orač orati, i tko vrše, u nadi da će dobiti dio. 11Ako mi vama ono duhovno posijasmo, zar je što veliko ako vam ono tjelesno požanjemo? 12Ako drugi imaju dijela u onome što je vaše, zar mi nemamo još više? Ali mi to pravo ne iskoristismo, nego trpimo sve kako ne bismo postavili kakve zapreke Evanđelju Kristovu. 13Zar ne znate da oni koji svetinje obavljaju od svetišta se hrane, i koji opslužuju žrtvenike sa žrtvenikom dijele? 14Tako i Gospodin zapovjedi onima koji Evanđelje navješćuju da od Evanđelja žive. 15Ja se pak nisam poslužio ničim od toga. A i ne napisah toga da se tako dogodi meni, jer radije bih i umro, nego ... te mi slave nitko neće oduzeti! 16Jer ako navješćujem Evanđelje, nije mi na slavu, jer mi je to dužnost. Doista, jao meni ako Evanđelje ne navješćujem! 17Jer ako to činim svojevoljno, pripada mi plaća; ako pak nevoljno, onda je to povjerena mi služba. 18Koja mi je dakle plaća? Da navješćujući Evanđelje besplatno ga mognem pružati, ne posluživši se svojim pravom u Evanđelju.
19Jer iako sam slobodan od sviju, sam sebe robom učinih svima, da ih što više pridobijem. 20Židovima postadoh kao Židov, da Židove pridobijem; onima pod Zakonom, kao da sam pod Zakonom, premda sâm nisam pod Zakonom, da pridobijem one koji su pod Zakonom. 21Onima bez Zakona kao bezakonik, premda nisam bez zakona Božjega nego sam u zakonu Kristovu, da pridobijem one koji su bez Zakona. 22Slabima postadoh slab, da slabe pridobijem; svima sam postao sve, da kakogod spasim koga. 23A sve činim poradi Evanđelja da bih suzajedničar njegov postao.
24Ne znate li da u trkalištu svi trkači trče, a samo jedan dobiva nagradu? Tako trčite da dobijete! 25Svaki se pak natjecatelj od svega suzdržava; oni tako da dobiju raspadljiv vijenac, a mi neraspadljiv. 26Stoga ja tako trčim, ne besciljno, i tako udaram šakom - ne kao da mlatim zrak, 27već tijelo svoje krotim i pokoravam da ne bih, propovijedavši drugima, sâm bio isključen.

Primjeri iz Izraelove prošlosti
10 Jer ne bih htio da ne znate, braćo, da svi oci naši bijahu pod oblakom i svi prođoše kroz more. 2I svi u Mojsija bijahu kršteni u oblaku i u moru. 3I svi su isto duhovno jelo jeli 4i svi su pili isto duhovno piće, jer su pili iz duhovne stijene koja ih je pratila, a ta stijena bijaše Krist. 5Ali većina njih nije bila po volji Bogu; jer su poubijani u pustinji. 6Ovi događaji nama postadoše primjer, da ne poželimo zalā kao što oni poželješe. 7Ne budite idolopoklonici kao neki od njih; kao što je pisano: »Sjede narod jesti i piti, pa ustade plesati.« 8I ne podajimo se bludu kao što se neki od njih podaše bludu te dvadeset i tri tisuće padoše u jednom danu. 9I ne iskušavajmo Krista kao što ga neki od njih stadoše kušati te od zmija izginuše. 10I ne mrmljajte kao što neki od njih stadoše mrmljati te izginuše od zatornika. 11Sve se ovo kao primjer događalo njima, a zapisano je za opomenu nama, koje su zapala posljednja vremena. 12Tako tko misli da stoji, neka pazi da ne padne. 13Nijedna vas kušnja nije zahvatila, osim ljudske. A Bog je vjeran i neće dopustiti da budete kušani iznad svojih snagā, nego će vam s kušnjom dati i ishod da je možete podnijeti.

Stol Gospodnji i stol zloduha
14Upravo zato, ljubljeni moji, bježite od idolopoklonstva! 15Kažem vam kao mudrima: prosudite sami što govorim. 16Nije li čaša blagoslova koju blagoslivljamo zajedništvo krvi Kristove? Nije li kruh što ga lomimo zajedništvo tijela Kristova? 17Budući da je kruh jedan, mi mnogi tijelo smo jedno; jer svi smo dionici jednoga kruha. 18Promotrite Izraela po tijelu; nisu li oni koji žrtve blaguju zajedničari žrtvenika? 19Što li dakle kazujem? Da je meso žrtvovano idolima nešto? Ili da je idol nešto? 20Ne, nego da ono što oni žrtvuju zlodusima žrtvuju, a ne Bogu. A ja ne želim da vi budete u zajedništvu sa zlodusima. 21Ne možete piti čašu Gospodnju i čašu zloduha. Ne možete biti sudionici stola Gospodnjega i stola zloduhova. 22Ili da na ljubomoru Gospodina izazivamo? Zar smo od Njega jači?

Moja sloboda i savjest drugoga
23»Sve je dopušteno«, ali sve nije korisno. »Sve je dopušteno«, ali sve ne izgrađuje. 24Nitko neka svojē ne traži, nego ono što je drugoga! 25Jedite sve što se prodaje na tržnici, ništa ne ispitujući zbog savjesti. 26Jer: »Gospodnja je zemlja i obilje njezino.« 27Pozove li vas koji nevjernik i želite li se odazvati, jedite sve što se pred vas iznese, ništa ne ispitujući zbog savjesti. 28Ako vam pak tko rekne: »Ovo je žrtvovano«, ne jedite zbog onoga koji vas je upozorio i zbog savjesti. 29A savjesti, kažem, ne svoje, nego onoga drugoga. Jer zašto da se moja sloboda prosuđuje savješću drugoga? 30Ako sa zahvalom sudjelujem, zašto da me grde zbog onoga na čemu ja zahvaljujem? 31Jeli dakle ili pili, ili drugo što činili, sve na slavu Božju činite. 32Ne budite na spoticaj ni Židovima ni Grcima, a ni crkvi Božjoj, 33kao što i ja u svemu svima ugađam ne tražeći svoje koristi, nego za mnoge, da bi se spasili.

Red pri bogoslužju
11 Budite moji nasljedovatelji, kao što sam i ja Kristov. 2A hvalim vas što me se u svemu sjećate i držite se predaja kao što vam predadoh. 3Ali hoću da znate: svakomu je mužu glava Krist, a glava je ženi muž, a glava je Kristu Bog. 4Svaki muž koji se moli ili prorokuje pokrivene glave, sramoti svoju glavu. 5Svaka pak žena koja se moli ili prorokuje nepokrivene glave, sramoti svoju glavu, jer je to isto kao da je obrijana. 6Doista, ako žena ne pokriva glavu, neka se šiša. Ako je pak ženi sramota šišati se ili brijati, neka se pokrije! 7Ali muž ne treba pokrivati glavu, jer je slika i slava Božja, a žena je slava muževljeva. 8Jer nije muž od žene, nego je žena od muža; 9niti je muž stvoren radi žene, nego žena radi muža. 10Stoga žena treba imati znak ovlasti na glavi, zbog anđelā. 11Ipak: ni žena bez muža, ni muž bez žene - u Gospodinu! 12Jer kao što je žena od muža, tako je i muž po ženi, a sve je od Boga. 13Sami prosudite dolikuje li da se žena gologlava Bogu moli? 14Ne uči li vas i sama narav da je mužu sramota ako nosi dugu kosu? 15A da je ženi dika nosi li dugu kosu, jer kosa joj je dana mjesto pokrivala.
16Ako se pak tko misli prepirati, mi takvih navika nemamo, a niti crkve Božje.

Euharistija - Večera Gospodnja 
17Ali dok ovo nalažem, ja vas ne hvalim, jer kad se sastajete, to nije na bolje, nego na gore. 18A prije svega, kad se sastajete kao crkva, čujem da ima razdorā među vama, što donekle i vjerujem. 19Treba doista među vama biti i podjelā, da se očituju i oni koji su prokušani među vama. 20Kad se dakle zajedno sastajete, nije to blagovanje Gospodnje večere, 21jer svatko pri blagovanju najprije svoju večeru uzima, te jedan gladuje, a drugi se opija. 22Zar nemate domove da u njima jedete i pijete? Ili prezirete crkvu Božju i postiđujete one koji nemaju? Što da vam reknem? Pohvalim vas? U tome vas ne hvalim.
23Jer ja primih od Gospodina što vam i predadoh: Gospodin Isus one noći kad bijaše predan uze kruh 24te, izrekavši hvalu, razlomi i reče: »Ovo je tijelo moje za vas. Ovo činite meni u spomen.« 25Tako i čašu, nakon večere, govoreći: »Ova je čaša novi Savez u mojoj krvi. Ovo činite, kad god pijete, meni u spomen.« 26Jer kad god jedete ovaj kruh i pijete čašu, navješćujete smrt Gospodnju dok on ne dođe. 27Stoga, tko god nedostojno jede kruh ili pije čašu Gospodnju, bit će krivac tijela i krvi Gospodnje. 28Neka se dakle svatko preispita pa tada od kruha jede i od čaše pije. 29Jer tko jede i pije, sud sebi jede i pije, ako ne razlikuje Tijela. 30Stoga su među vama mnogi bolesni i nemoćni, a mnogo ih je zaspalih. 31Kad bismo sami sebi presuđivali, ne bi nam bilo suđeno. 32A kad nam sudi Gospodin, on nas odgaja da ne budemo osuđeni sa svijetom. 33Tako, braćo moja, kada se sastajete na blagovanje, pričekajte jedni druge. 34Ako je tko gladan, neka jede kod kuće, da vaše sastajanje ne bude na osudu. O drugome ću vas pak uputiti kada dođem.

Dari Duha
12 O onome pak duhovnom, braćo, ne bih htio da budete u neznanju. 2Znate kako su vas - dok bijaste zavedeni, pogani - vodili k nijemim idolima. 3Zato vam dajem na znanje: tko god u Duhu Božjem govori, ne kaže: »Proklet Isus.« I nitko ne može reći: »Isus je Gospodin« osim u Duhu Svetom. 4Različni su dari, ali je isti Duh. 5I različne su službe, ali je isti Gospodin. 6I različne su činidbe, ali je isti Bog koji čini sve u svima. 7A svakomu se daje očitovanje Duha na korist. 8Jer jednomu se po Duhu daje riječ mudrosti, drugomu riječ spoznanja po istome Duhu; 9drugomu vjera u istome Duhu, drugomu dari liječenja u jednomu Duhu; 10drugomu pak moć činjenja čudesa, drugomu prorokovanje, drugomu razlučivanje duhova, drugomu različni jezici, drugomu pak tumačenje jezikā. 11A sve to čini jedan te isti Duh, dijeleći svakomu napose kako hoće.

Usporedba s tijelom
12Jer kao što je tijelo jedno te ima mnogo udova, a svi su udovi tijela, premda mnogi, jedno tijelo - tako i Krist. 13Doista, u jednome Duhu svi smo mi u jedno tijelo kršteni, bilo Židovi ili Grci, bilo robovi ili slobodnjaci; i svi smo jednim Duhom napojeni. 14Jer ni tijelo nije jedan ud, već mnogi. 15Rekne li noga: »Budući da nisam ruka, nisam od tijela«, zar zbog toga nije od tijela? 16I rekne li uho: »Budući da nisam oko, nisam od tijela«, zar zbog toga nije od tijela? 17Kad bi sve tijelo bilo oko, gdje bi bio sluh? Kad bi sve bilo sluh, gdje bi bio njuh? 18A sad, Bog je postavio udove u tijelu, svaki pojedini od njih, kako je htio. 19Kad bi svi pak bili jedan ud, gdje bi bilo tijelo? 20No sad udovi su mnogi, a tijelo je jedno. 21Ne može oko reći ruci: »Ne trebam te«, ili opet glava nogama: »Ne trebam vas.« 22Naprotiv, udovi tijela koji se čine slabijima, mnogo su potrebniji. 23I većom čašću okružujemo one koje smatramo nečasnijima na tijelu. I onima koji su nam nepristojni pridajemo više pristojnosti 24a koji su nam ugledni toga ne trebaju. Ali je Bog tijelo sazdao tako da je veću čast dao onomu kome ona nedostaje, 25da u tijelu ne bude razdora, nego da se udovi jednako brinu jedni za druge. 26I ako trpi jedan ud, s njime trpe svi udovi; a slavi li jedan ud, s njime se raduju svi udovi.
27A vi ste tijelo Kristovo, i udovi pojedinačno. 28I neke Bog postavi u crkvi: prvo apostole, drugo proroke, treće učitelje; zatim čudesa, zatim dari liječenja, pomaganja, upravljanja, različnih jezika. 29Zar su svi apostoli? Zar svi proroci? Zar svi učitelji? Zar svi čudotvorci? 30Zar svi imaju dare liječenja? Zar svi govore jezike? Zar svi tumače? 31Čeznite za višim darima! A evo vam pokazujem još vrsniji put.

Najveća je ljubav
13 Kad bih jezicima ljudskim i anđeoskim govorio, 
a ljubavi ne bih imao, 
mjed sam onda što ječi ili cimbal što zveči.
2 I kad bih dar prorokovanja imao
i znao sve tajne i sve znanje,
i kad bih svu vjeru imao, tako da bih i gore premještao, 
a ljubavi ne bih imao - ništa sam. 
3I kad bih razdao sav svoj imetak, 
i kad bih predao tijelo svoje da se uzvisim, 
a ljubavi ne bih imao, ništa mi ne koristi.
4Ljubav je strpljiva, dobrostiva je ljubav, 
ne zavidi, ljubav se ne hvasta, ne nadima se.
5Nije nedolična, ne traži svoje, nije razdražljiva, ne pamti zlo; 
6ne raduje se nad nepravdom, a raduje se s istinom; 
7sve podnosi, sve vjeruje, 
svemu se nada, sve trpi.
8Ljubav nikada ne prestaje. 
A prorokovanja? Prestat će. 
A jezici? Umuknut će. 
A znanje? Nestat će. 
9Jer djelomice spoznajemo i djelomice prorokujemo. 
10A kad dođe savršeno, nestat će ovo djelomično. 
11Kad bijah djetešce, govorah kao djetešce, 
mišljah kao djetešce, rasuđivah kao djetešce. 
Kada postadoh odrastao čovjek, 
odbacio sam djetinje. 
12Jer sada gledamo kroza zrcalo, u zagonetki,
a tada - licem u lice! 
Sada spoznajem djelomice, 
a onda ću spoznati posvema, 
kao što sam i posvema spoznat. 
13Sada pak ostaje vjera, nada, ljubav,
ovo troje,
a od njih najveća je ljubav.

Dari u zajednici
14 Slijedite ljubav, čeznite za onim duhovnim, a osobito da prorokujete. 2Jer tko govori jezicima, ne govori ljudima, nego Bogu; nitko ga, naime, ne razumije, jer Duhom govori tajne. 3A tko prorokuje, ljudima govori: na izgradnju, i ohrabrenje, i utjehu. 4Tko govori jezicima, sam sebe izgrađuje; ali tko prorokuje, izgrađuje crkvu. 5A ja bih da svi govorite jezicima, ali još više da prorokujete. Jer veći je tko prorokuje od onoga koji govori jezicima, osim ako to protumači, da je crkvi na izgradnju. 
6A sada, braćo, dođem li k vama govoreći jezicima, što bih vam koristio ako vam ne prozborim bilo otkrivenje, bilo spoznaju, bilo proroštvo ili pouku? 7Ako neživi predmeti koji daju zvuk, bilo svirala ili citra, ne daju zvucima razgovijetnosti, kako će se razaznati što se svira sviralom a što citrom? 8Ili ako trublja daje nejasan glas, tko će se spremiti za boj? 9Tako i vi. Ako jezikom ne budete jasna govora zborili, kako će se razumjeti što se govori? Govorit ćete, naime, u vjetar. 10Toliko, primjerice, ima različnih glasova na svijetu, i nijedan nije bez značenja. 11Ako dakle ne znam značenja glasu, bit ću tuđinac onomu tko govori, a onaj tko govori tuđinac će biti meni. 12Tako i vi, budući da žudite za onim duhovnim, nastojte time izobilovati na izgradnju crkve. 
13Zato tko govori drugim jezikom, neka moli da može protumačiti. 14Jer ako jezikom molim, moj duh moli, ali je um moj besplodan. 15I što onda? Molit ću duhom, ali ću moliti i umom; pjevat ću hvalospjeve duhom, ali ću pjevati i umom. 16Jer ako blagoslivljaš duhom, kako će neupućeni reći »Amen« na tvoju zahvalu, budući da ne zna što govoriš? 17Ti pak dobro zahvaljuješ, ali se onaj drugi ne izgrađuje. 18Hvala Bogu, govorim jezicima više nego svi vi, 19ali u crkvi više volim svojim umom izgovoriti pet riječi, da i druge poučim, negoli na tisuće riječi jezicima.
20Braćo, ne budite djeca po razboru, nego po zloći budite djetinji, ali u svojem razboru budite zreli. 21U Zakonu je pisano: »Drugim jezicima i drugim usnama govorit ću ovom narodu, pa me ni tako neće poslušati, govori Gospodin.« 22Tako jezici nisu znakom vjernicima, nego nevjernicima, dok prorokovanje nije nevjernicima, nego vjernicima. 23Ako se dakle sastane sva crkva zajedno i svi govore jezicima, a uđu neupućeni ili nevjernici, neće li reći da ludujete? 24Ako pak svi prorokuju, a uđe koji nevjernik ili neupućeni, sve ga prekorava, sve ga prosuđuje; 25tajne se njegova srca očituju. I tako, past će ničice i pokloniti se Bogu, priznajući: »Doista, Bog je u vama.«

Red na sastancima
26Što dakle braćo? Kad se sastajete, svaki ima ili hvalospjev, ili pouku, ili otkrivenje, ili jezik, ili tumačenje - neka sve bude na izgradnju. 27Ako tko govori jezikom, neka su dvojica ili najviše trojica, i to jedan za drugim; a jedan neka tumači. 28Ako pak nema tumača, neka takav u crkvi šuti; neka pak govori sebi i Bogu. 29A proroci - neka govore dvojica ili trojica, a ostali neka prosuđuju. 30Ako pak nekomu drugom koji je tu bude što objavljeno, prvi neka šuti. 31Jer možete, jedan po jedan, svi prorokovati, da se svi pouče i svi budu ohrabreni. 32A proročki se duhovi podređuju prorocima, 33jer Bog nije Bog nereda, nego mira. 
Kao u svim crkvama svetih, 34neka žene u crkvama šute, jer se njima ne dopušta govoriti, nego neka budu podložne, kako i Zakon govori. 35Ako se žele čemu poučiti, neka pitaju svoje muževe kod kuće, jer sramota je ženi govoriti u crkvi. 36Ili zar je riječ Božja od vas proizašla? Zar je samo k vama došla?
37Ako tko misli da je prorok ili duhovan, neka zna: ovo što vam pišem Gospodnja je zapovijed. 38Tko to ne prizna, neće biti priznat. 39Tako, braćo moja, težite prorokovati i ne priječite govoriti jezicima. 40Ali neka sve bude pristojno i uredno!

Kristovo uskrsnuće
15 Podsjećam vas, braćo, na Evanđelje koje vam navijestih, koje primiste, u kojemu i stojite. 2Po njemu se i spasavate, ako se čvrsto držite riječi koju vam navijestih; osim ako uzalud povjerovaste. 3Jer vam najprije predadoh što i primih: 
da Krist umrije za naše grijehe - po Pismima, 
4i da bî pokopan, 
i da treći dan bî uskrišen - po Pismima, 
5i da se ukaza Kefi, a zatim Dvanaestorici. 
6Potom se jednom ukaza braći, kojih bijaše više od pet stotina, od kojih većina još i sada živi, a neki usnuše. 7Potom se ukaza Jakovu, zatim svim apostolima. 8A posljednjem se od sviju ukaza i meni kao nedonoščetu. 9Doista, ja sam najmanji među apostolima, i nisam dostojan ni zvati se apostolom jer progonih crkvu Božju. 10Ali sam milošću Božjom to što jesam, i milost njegova prema meni nije bila zaludna, jer sam se trudio više od njih sviju - ali ne ja, nego milost Božja koja je sa mnom. 11Dakle, bilo ja ili oni, tako propovijedamo i tako uzvjerovaste.

Uskrsnuće mrtvih
12No ako se propovijeda da je Krist uskrišen od mrtvih, kako neki među vama govore da nema uskrsnuća mrtvih? 13Ako nema uskrsnuća mrtvih, ni Krist nije uskrišen. 14A ako Krist nije uskrišen, zaludno je onda i naše propovijedanje, zaludna je i vaša vjera. 15I zatečeni smo kao lažni svjedoci Božji, jer smo svjedočili protiv Boga da je uskrisio Krista kojega nije uskrisio, ako uistinu mŤtvī ne uskrsavaju. 16Jer ako mŤtvī ne uskrsavaju, ni Krist nije uskrišen. 17A ako Krist nije uskrišen, uzaludna je vaša vjera - još ste u svojim grijesima. 18Onda i oni koji usnuše u Kristu, propadoše. 19A ako se samo u ovome životu u Krista nadamo, bjedniji smo od svih ljudi. 
20Ali sad: Krist je uskrišen od mrtvih, prvina usnulih. 21Budući, naime, da je po čovjeku smrt, po čovjeku je i uskrsnuće od mrtvih. 22Jer kao što u Adamu svi umiru, tako će i u Kristu svi oživjeti. 23Ali svatko u svojem redu: prvina Krist, potom oni koji su Kristovi, o njegovu dolasku, 24a zatim - svršetak, kad bude predao kraljevstvo Bogu i Ocu, nakon što uništi svako poglavarstvo i svaku vlast i silu. 25Jer on treba kraljevati »dok ne položi sve neprijatelje pod noge svoje«. 26Posljednji je neprijatelj koji će biti uništen smrt, 27jer »sve podloži pod noge njegove«. A kad kaže »sve je podloženo«, jasno je - sve osim Onoga koji mu je sve podložio. 28A kad mu sve bude podloženo, tada će se i sâm Sin podložiti Onomu koji mu je sve podložio, da Bog bude sve u svemu. 
29Što će onda postići oni koji se krštavaju za mŤtvē? Ako mŤtvī uopće ne uskrsavaju, što se krštavaju za njih? 30Što se onda i mi svaki čas izlažemo pogiblima? 31Svakoga dana umirem, tako mi vaše slave, braćo, koju imam u Kristu Isusu, Gospodinu našemu! 32Ako sam se po ljudsku borio sa zvijerima u Efezu, kakva mi korist? Ako mŤtvī ne uskrsavaju, »jedimo i pijmo, jer nam je sutra umrijeti«. 33Ne varajte se: »Loša druženja kvare dobre običaje.« 34Otrijeznite se pravo i ne griješite, jer neki nemaju znanja o Bogu. Kažem to na vašu sramotu.

O uskrsnuću
35Ali će netko reći: »Kako uskrsavaju mŤtvī? I s kakvim tijelom dolaze?« 36Bezumniče! Ono što ti siješ, ne oživljuje ako ne umre. 37I ono što siješ, ne siješ tijelo koje će nastati, nego golo zrno, bilo pšenice ili čega drugoga. 38A Bog mu daje tijelo kakvo ushtjedne, i to svakomu od sjemenja njegovo tijelo. 39Nije svako tijelo isto tijelo: drugo je tijelo čovječje, a drugo tijelo stoke; drugo pak tijelo ptičje, a drugo riblje. 40Ima i tjelesa nebeskih i tjelesa zemaljskih, ali drugi je sjaj nebeskih, a drugi zemaljskih. 41Drugi je sjaj sunca, i drugi sjaj mjeseca, i drugi zvijezdā; jer se i zvijezda od zvijezde razlikuje u sjaju. 42Tako i uskrsnuće mrtvih: sije se u raspadljivosti, uskrsuje u neraspadljivosti; 43sije se u sramoti, uskrsuje u slavi; sije se u slabosti, uskrsuje u sili; 44sije se tijelo naravno, uskrsuje tijelo duhovno. Ako postoji tijelo naravno, postoji i duhovno. 45Tako je i pisano: »Prvi čovjek, Adam, postade duša živa«, a posljednji Adam - duh životvorni. 46Ali nije prvo duhovno, nego naravno, a zatim duhovno. 47Prvi je čovjek od zemlje, zemljan; drugi čovjek - od neba. 48Kakav je zemljani, takvi su i zemljani; a kakav je nebeski, takvi su i nebeski. 49I kao što ponijesmo sliku zemljanoga, tako ćemo nositi sliku nebeskoga. 50A ovo vam kažem, braćo: Tijelo i krv ne mogu baštiniti kraljevstva Božjega, niti raspadljivost baštini neraspadljivost. 51Evo vam kazujem tajnu: Nećemo svi usnuti, ali ćemo se svi izmijeniti, 52u hipu, u tren oka, na posljednju trublju. Doista, zatrubit će - i mŤtvī će biti uskrišeni neraspadljivi i mi ćemo se izmijeniti. 53Jer se ovo raspadljivo treba odjenuti neraspadljivošću i ovo se smrtno odjenuti besmrtnošću. 54A kad se ovo raspadljivo odjene neraspadljivošću, i ovo smrtno odjene besmrtnošću, onda će se ostvariti napisana riječ: »Pobjeda proguta smrt. 55Gdje je, smrti, pobjeda tvoja? Gdje je, smrti, žalac tvoj?« 56Žalac je smrti grijeh, a sila je grijeha zakon. 57Bogu pak hvala koji nam daje pobjedu po Gospodinu našemu Isusu Kristu. 58Tako, braćo moja ljubljena, budite postojani, nepokolebljivi. Izobilujte uvijek u djelu Gospodnjem, znajući da vaš trud u Gospodinu nije zaludan.

Prilozi za svete u Jeruzalemu
16 Što se tiče priloga za svete, i vi učinite tako kao što zapovjedih crkvama u Galaciji. 2Svakoga prvog dana u tjednu neka svaki od vas kod sebe odvaja na stranu i skuplja koliko uzmogne, da ne bude prikupljanja tek kada dođem. 3A kada dođem, poslat ću s preporukom one koje vi odredite da odnesu vaš dar ljubavi u Jeruzalem. 4A bude li prikladno da i ja pođem, sa mnom će poći.

Zaključak
5A k vama ću doći kad prođem Makedoniju. Jer Makedonijom ću samo proći, 6a kod vas ću se možda zadržati ili čak i prezimiti, da me vi otpravite kamo god pođem. 7Jer ne bih vas želio sada vidjeti samo u prolazu. Doista, nadam se neko vrijeme ostati kod vas, ako Gospodin dopusti. 8U Efezu ću pak ostati do Pedesetnice, 9jer mi se vrata otvoriše, velika i djelotvorna, a protivnika je mnogo.
10Ako dođe Timotej, gledajte da kod vas bude bez straha, jer radi djelo Gospodnje kao i ja. 11Neka ga dakle nitko ne prezre. A otpravite ga u miru - da dođe k meni, jer ga s braćom očekujem.
12Što se tiče brata Apolona, mnogo ga ohrabrih da s braćom pođe k vama, ali nikako nije imao volje sada doći; ali doći će čim mu se pruži zgoda.
13Bdijte, budite postojani u vjeri, muževno se držite, budite jaki. 14Sve vaše neka bude u ljubavi!
15Molim vas pak, braćo - Stefanin dom znadete, da je prvina Ahaje i da sebe posvetiše posluživanju svetima - 16da se pokoravate takvima i svakomu tko surađuje i trudi se. 17A radujem se dolasku Stefaninu i Fortunatovu i Ahajikovu, jer mi oni nadoknadiše vaš izostanak; 18okrijepiše, doista, duh moj i vaš. Takvima dakle odajte priznanje! 
19Pozdravljaju vas crkve iz Azije. Mnogo vas u Gospodinu pozdravljaju Akvila i Priscila zajedno sa crkvom u njihovu domu. 20Pozdravljaju vas sva braća. Pozdravite jedni druge svetim cjelovom. 21Pozdrav mojom rukom, Pavlovom. 22Ako tko ne ljubi Gospodina, neka je proklet! Marana tha! 23Milost Gospodina Isusa s vama. 24Ljubav moja sa svima vama u Kristu Isusu.