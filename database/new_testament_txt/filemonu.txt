Naslov i pozdrav
1 Pavao, sužanj Krista Isusa, i brat Timotej, ljubljenomu Filemonu i našemu suradniku, 2i sestri Apiji, i Arhipu, našemu suborcu, i crkvi u tvojoj kući: 3milost vam i mir od Boga, Oca našega, i Gospodina Isusa Krista.

Zahvala Bogu i molitva
4Zahvaljujem Bogu svojemu uvijek spominjući te u svojim molitvama, 5jer čujem za tvoju ljubav i vjeru koju imaš prema Gospodinu Isusu i svima svetima, 6kako bi zajedništvo tvoje vjere postalo djelotvorno na spoznavanju svakog dobra među nama poradi Krista. 7Doista, nađoh veliku radost i utjehu u tvojoj ljubavi jer si, brate, okrijepio srca svetih. 

Molba za Onezima
8Stoga, premda ti imam punu slobodu u Kristu zapovjediti što si dužan činiti, 9zbog ljubavi radije molim, takav kakav jesam, Pavao, starac, a sada i sužanj Krista Isusa. 10Molim te za svojega sina Onezima, koga rodih u okovima, 11nekoć tebi nekorisna, a sada i tebi i meni korisna. 12Šaljem ti ga natrag - njega, to jest srce svoje. 13Htjedoh ga zadržati uza se da mi mjesto tebe posluži u okovima poradi Evanđelja. 14Ali bez tvoje privole ne htjedoh učiniti ništa, da tvoja dobrota ne bi bila kao s prisile, nego s dobre volje. 15Jer možda on zato bî za čas odijeljen da bi ga dobio zauvijek - 16ne više kao roba, nego više od roba, kao brata ljubljenoga, osobito meni, a koliko tek više tebi, i po tijelu i u Gospodinu. 17Ako me dakle smatraš drugom, primi ga kao mene. 18Ako ti je što skrivio ili ti što duguje, meni to uračunaj. 19Ja, Pavao, potpisujem svojom rukom: ja ću platiti. Da ti ne reknem da mi i samoga sebe duguješ! 20Da, brate, da mi je tobom se okoristiti u Gospodinu; okrijepi moje srce u Kristu! 21Uvjeren u tvoju poslušnost, napisah ti znajući da ćeš učiniti i više od onoga što kažem. 22A uz to, pripravi mi smještaj, jer se nadam da ću vam po vašim molitvama biti podaren.

Pozdrav i blagoslov
23Pozdravlja te Epafra, moj suzatvorenik u Kristu Isusu, 24Marko, Aristarh, Dema i Luka, moji suradnici. 25Milost Gospodina Isusa Krista s duhom vašim!