Naslov i pozdrav
1 Šimun Petar, sluga i apostol Isusa Krista, onima kojih dopade ista dragocjena vjera kao i nas - pravednošću Boga našega i Spasitelja Isusa Krista. 2Milost vam se i mir umnožili spoznajom Boga i Isusa, Gospodina našega.

Podarena obećanja
3Njegova nam je božanska moć podarila sve za život i pobožnost, po spoznaji Onoga koji nas pozva svojom slavom i krepošću. 4Time su nam podarena dragocjena i najveća obećanja, kako biste i vi po njima postali zajedničari božanske naravi, izbjegavši pokvarenosti koja je u svijetu zbog požude. 5A i upravo zato svom revnošću uznastojte svojom vjerom pribaviti krepost, a krepošću spoznanje, 6a spoznanjem uzdržljivost, a uzdržljivošću ustrajnost, a ustrajnošću pobožnost, 7a pobožnošću bratoljublje, a bratoljubljem ljubav. 8Doista, ako to u sebi imate i umnaža se, ne čini vas ni besposlenim ni neplodnim za spoznanje Gospodina našega Isusa Krista. 9Jer tko toga nema, slijep je, kratkovid; zaboravio je da je očišćen od svojih negdašnjih grijeha. 10Zato, braćo, to više uznastojte učvrstiti svoj poziv i izbor, jer čineći tako zasigurno se nikada nećete spotaknuti! 11Doista, tako će vam obilato biti pripremljen ulazak u vječno kraljevstvo Gospodina našega i Spasitelja Isusa Krista.

Podsjećanje na proročku riječ
12Zato mi je uvijek na to vas podsjećati, premda to znate i utvrđeni ste u istini u kojoj jeste. 13Smatram pak da je pravo, dokle god sam u ovom šatoru, buditi vam pamćenje, 14znajući da ubrzo napuštam svoj šator, kako mi je i nagovijestio Gospodin naš Isus Krist. 15A uznastojat ću da i nakon mojega izlaska svakiput imate spomen na to.
16Doista, nismo vam obznanili moć i dolazak Gospodina našega Isusa Krista slijedeći izmudrene priče, nego bijasmo očevici njegove veličanstvenosti. 17Jer primi od Boga Oca čast i slavu, kad mu od uzvišene Slave bî donesen ovakav glas: »Ovo je Sin moj, Ljubljeni moj, meni je omilio.« 18Taj glas, s neba donesen, čuli smo mi kad bijasmo s njime na Svetoj gori. 19Time još čvršće primamo proročku riječ, i vi dobro činite što joj se priklanjate kao k svjetiljci koja svijetli na mračnome mjestu, dok Dan ne osvane i Zornica ne zasja u vašim srcima, 20znajući ponajprije da ni jedno proroštvo Pisma ne potječe iz samovoljna tumačenja; 21tľ nikada proroštvo nŚ bī ljudskom voljom doneseno, nego su ljudi govorili od Boga, Duhom Svetim poneseni.

Lažni učitelji
2 A bilo je i lažnih proroka u narodu, kao što će i među vama biti lažnih učiteljā, koji će potajice uvoditi pogubna krivovjerja te, zanijekavši Gospodara koji ih otkupi, navlače na sebe brzu propast. 2I mnogi će proslijediti za njihovim razvratnostima. Zbog njih će se pogrđivati put istine. 3I u pohlepi će vas iskorištavati izmišljenim dokazivanjima. Odavno već njihova osuda ne miruje i propast njihova ne drijema.
4Jer ako Bog ne poštedje anđela koji sagriješiše, nego ih, strovalivši u Podzemlje, predade okovima mraka čuvajući ih za sud; 5i ako ne poštedje stari svijet - nego sačuva Nou, osmoga, vjesnika pravednosti - sručivši potop na bezbožni narod; 6i ako gradove Sodomu i Gomoru, pretvorivši ih u pepeo, osudi na propast te postavi za primjer budućim bezbožnicima; 7i ako izbavi pravednoga Lota, iznurena razvratnim življenjem nećudorednikā 8- jer taj pravednik, boraveći među njima, gledanjem i slušanjem bezbožnih djela iz dana u dan, iznurivaše svoju pravednu dušu - 9znade onda Gospodin pobožne iz napasti izbaviti, a nepravednike sačuvati za Dan sudnji - da se kazne; 10osobito pak one koji se u prljavoj požudi povode za tijelom i preziru Gospodstvo. Drznici, samovoljnici, i ne zadrhte pogrđujući Slave, 11dok anđeli, premda veći od njih po snazi i moći, ne iznose pogrdna suda protiv njih kod Gospodina.
12A ovi kao nerazumne životinje, nagonom vođene, rođene za lov i uništenje, pogrđuju ono što ne razumiju, pa će tom propašću i oni biti upropašteni; 13pretrpjet će nepravdu - plaću za nepravdu. Raskalašenost usred bijela dana smatraju užitkom; ljage su i sramotnici, odaju se raskalašenosti u svojim zavaravanjima dok se s vama goste. 14Oči su im prepune preljubništva i nezasitne grijeha, mâmē nepostojane duše; srce im je izvježbano u pohlepi. Prokleta djeca! 15Ostavivši ravan put zalutaše, proslijedivši putem Balaama, sina Bosorova, komu omilje plaća nepravednosti, 16ali primi ukor za svoj prijestupak: nijemo podjarmljeno živinče, prozborivši ljudskim glasom, oprije se prorokovoj nerazboritosti.
17Oni su bezvodna vrela, magleni oblaci gonjeni olujom. Za njih se čuva najdublji mrak. 18Jer zboreći bahate ispraznosti, tjelesnim požudama, razvratnostima mame one koji tek što izbjegoše od onih koji žive u zabludi, 19obećavajući im slobodu, dok su sami robovi pokvarenosti. Jer što koga nadvlada, tome robuje. 20Ako doista izbjegoše prljavštine svijeta spoznanjem Gospodina našega i Spasitelja Isusa Krista, pa opet njima zapleteni budu nadvladani, ovo im je posljednje postalo gore od prijašnjega. 21Jer bilo bi im bolje da nisu ni spoznali puta pravednosti nego što se, pošto ga spoznadoše, odvratiše od svete zapovijedi koja im je predana. 22Dogodilo im se prema istinitoj izreci: »Pas se vraća na svoju bljuvotinu i okupana svinja valjanju u kaljuži.«

Dolazak Gospodnji
3 Ovo vam već, ljubljeni, drugu poslanicu pišem. U objema vam budim pamćenje na vaš zdrav razbor, 2da se sjetite riječi što su ih prorekli sveti proroci te - po vašim apostolima - zapovijedi Gospodnje i Spasiteljeve. 3Ovo ponajprije znajte: u posljednjim će danima doći podrugljivci, da se podruguju. Povodit će se za svojim požudama, 4govoreći: »Gdje je ono obećanje njegova dolaska? Jer otkako Oci pomriješe, sve ostaje kao od početka stvorenja.«
5Oni, doista, neće hotimice da znaju kako nebesa bijahu odavna te da se zemlja ustalila iz vode i po vodi, riječju Božjom, 6zbog čega ondašnji svijet propade potopljen vodom. 7Sadašnja su pak nebesa i zemlja tom istom riječju pohranjena za oganj i čuvaju se za Dan suda i propasti bezbožnikā.
8Ali za jedno nemojte da ne znate, ljubljeni: jedan je dan kod Gospodina kao tisuću godina, i tisuću godina kao jedan dan. 9Ne kasni Gospodin s obećanjem, kao što neki smatraju da je okasnio; nego je prema vama strpljiv, ne želeći da tko propadne, nego da svi stignu k obraćenju. 10A doći će Dan Gospodnji kao kradljivac, u koji će nebesa uz lomljavu nestati, počéla se užarena skršiti, a zemlja i sva djela na njoj bit će očiti.
11Kako će se tako sve skršiti, kakvi li vi trebate biti u svetom življenju i pobožnosti, 12očekujući i požurujući dolazak Dana Božjega, kad će se nebesa, zapaljena, skršiti i počéla, užarena, rastaliti? 13Ali mi, po obećanju njegovu, očekujemo nova nebesa i novu zemlju gdje prebiva pravednost.
14Zato, ljubljeni, dok na to sve čekate, uznastojte da se pred Njim nađete bez ljage ili mane, u miru. 15A strpljivost Gospodina našega smatrajte spasenjem, kao što vam je i ljubljeni naš brat Pavao, po danoj mu mudrosti, napisao 16- kao i u svim poslanicama gdje o tome govori. U njima ima i ponečega teškorazumljiva, čega smisao nepodučeni i nepostojani izvrću, kao i ostala Pisma - na svoju vlastitu propast.
17Vi dakle, ljubljeni, unaprijed to znajući, čuvajte se da vas zâblude nećudorednikā ne zavedu pa da ispadnete iz svog uporišta, 18nego rastite u milosti i spoznaji Gospodina našega i Spasitelja Isusa Krista. Njemu slava i sada i do u dan vječnosti! Amen.