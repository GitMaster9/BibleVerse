Naslov i pozdrav
1 Jakov, sluga Boga i Gospodina Isusa Krista, dvanaesterim plemenima koja su u Raseljeništvu, pozdrav!

Kušnje i napasti
2Smatrajte posvemašnjom radošću, braćo moja, kad upadnete u različite kušnje, 3znajući da prokušanost vaše vjere donosi postojanost. 4A postojanost neka djelom bude savršena, kako biste vi mogli biti savršeni i potpuni, bez ikakva nedostatka.
5Nedostaje li pak kojemu od vas mudrosti, neka ište od Boga, Onoga koji svima daje darežljivo i besprigovorno, i dat će mu se; 6ali neka ište u vjeri, bez ikakva kolebanja, jer je kolebljivac nalik morskom valovlju što ga vjetar uzburka i kovitla. 7Tľ neka i ne pomišlja da će što primiti od Gospodina takav čovjek, 8dvoumnik, nepostojan na svim svojim putovima.
9Neka se brat niska položaja diči svojim uzvišenjem, 10a bogataš svojim poniženjem, jer će minuti kao cvijet poljski: 11granu sunce te užeže i travu osuši, i cvijet njezin uvenu, a krasota njezina lica propade. Tako će i bogataš usahnuti u svojim pothvatima.
12Blažen je čovjek koji podnosi kušnju jer će, pošto bude prokušan, primiti vijenac života što ga On obeća onima koji ga ljube.
13Neka nitko, kad se nađe u napasti, ne kaže: »Bog me napastuje«, jer Bog ne može biti napastovan na zlo, i On nikoga ne napastuje, 14nego svakoga napastuje njegova požuda koja ga odvlači i mami. 15Požuda potom, kad začne, rađa grijeh; a grijeh, kad je počinjen, porađa smrt.
16Ne varajte se, braćo moja ljubljena! 17Svaki je dobar dar i svaki savršen poklon odozgor, od Oca svjetlilā, u kome nema promjene ni zasjenjenja od mijene. 18On ushtjede poroditi nas riječju istine, da budemo neka vrst prvine njegovih stvorenja.

Izvršitelji riječi, a ne samo slušatelji
19Znajte, braćo moja ljubljena: neka svatko bude brz da posluša, spor da odgovori, spor na srdžbu; 20jer čovjekova srdžba ne čini pravednost Božju. 21Zato odložite svaku prljavštinu i prekomjernu zloću; s krotkošću primite usađenu riječ koja može spasiti vaše duše.
22Budite pak izvršitelji riječi, a ne samo slušatelji koji sami sebe obmanjuju. 23Jer ako je tko slušatelj riječi, a ne izvršitelj, on je nalik čovjeku koji promatra svoje rođeno lice u zrcalu: 24promotri se, ode i odmah zaboravi kakav bijaše. 25A tko se udubi u savršeni zakon slobode i u njemu ostane, a ne postane zaboravni slušatelj nego izvršitelj djela, bit će blažen u onome što vrši. 
26Smatra li tko da je neki štovatelj, a ne zauzdava svoj jezik, nego zavarava svoje srce, njegovo je štovanje isprazno. 27Čisto je i neokaljano štovanje pred Bogom i Ocem ovo: zauzimati se za sirote i udovice u njihovoj nevolji, čuvati se neoskvrnutim od ovoga svijeta.

Vjernički živjeti bez pristranosti
2 Braćo moja, nemojte pristrano imati vjere u Gospodina našega Isusa Krista slavnoga! 2Jer ako na vaš sastanak dođe čovjek sa zlatnim prstenjem, u sjajnoj odjeći, a dođe i siromah u odjeći otrcanoj, 3pa pogledate na onoga što nosi sjajnu odjeću te reknete: »Ti lijepo ovdje sjedni!« a siromahu reknete: »Ti stani ondje«, ili »Sjedni podno mojega podnožja«, 4niste li onda stvorili među sobom razliku i postali suci opakih namisli? 
5Čujte, braćo moja ljubljena, ne izabra li Bog siromahe u ovome svijetu da budu bogataši u vjeri i baštinici kraljevstva što ga obeća onima koji ga ljube? 6A vi prezreste siromaha! A nisu li bogataši ti koji vas tlače i odvlače na sudove? 7Ne pogrđuju li oni lijepo Ime na vas prizvano?
8Ako ipak izvršujete kraljevski zakon po Pismu: »Ljubi bližnjega svojega kao sebe samoga«, dobro činite; 9ali ako pristranost pokazujete, činite grijeh i Zakon vas osuđuje kao prekršitelje. 10Jer tko god drži cio Zakon, a spotakne se ma i u jednome, postao je krivac svega. 11Jer Onaj koji reče: »Ne čini preljuba!«, reče i: »Ne ubij!« Ako pak ne učiniš preljuba, a ubiješ, postao si kršitelj Zakona.
12Tako govorite i tako činite kao oni koji imaju biti suđeni po zakonu slobode. 13Jer je nemilosrdan sud onomu tko milosrđa ne učini - milosrđe likuje nad sudom!

Vjera i djela
14Kakve li koristi, braćo moja, ako tko rekne da ima vjeru, a nema djelā? Može li ga ta vjera spasiti? 15Ako su brat ili sestra goli i nemaju svagdanje hrane, 16pa im tko od vas rekne: »Idite u miru, ugrijte se i nasitite«, a ne dadnete im što treba za tijelo, kakve li koristi? 17Tako i vjera: nema li djelā, mrtva je po sebi. 18Ali će netko reći: »Ti imaš vjeru, ja imam djelā.« Pokaži mi svoju vjeru bez djelā, a ja ću tebi pokazati vjeru svojim djelima. 19Ti vjeruješ da je jedan Bog. Dobro činiš! I zlodusi vjeruju i - drhte. 20Hoćeš li spoznati, isprazni čovječe, da je vjera bez djelā bezvrijedna? 21Nije li Abraham, otac naš, opravdan djelima, kad na žrtvenik prinese Izaka, svojega sina? 22Vidiš li da je vjera surađivala s njegovim djelima i djelima se vjera usavršila? 23I ispuni se Pismo koje govori: »Povjerova Abraham Bogu i uračuna mu se u pravednost«, i bî nazvan »Božjim prijateljem«. 24Zapazite da čovjek biva opravdan djelima, a ne samo vjerom. 25Nije li slično i Rahaba, bludnica, bila djelima opravdana kad primi glasnike i drugim ih putem izvede? 26Doista, kao što je tijelo mrtvo bez duha, tako je vjera mrtva bez djelā.

Jezik - blagoslov i prokletstvo
3 Neka vas ne bude mnogo učiteljā, braćo moja, znajući da će nas stroži sud zapasti. 2Jer svi u mnogočem griješimo, ali tko riječju ne griješi, čovjek je savršen, koji može i cijelo tijelo zauzdati. 3Stavimo li konjima uzde u gubicu da nam budu pokorni, upravljamo cijelim njihovim tijelom. 4Evo, i lađe: premda su tako velike i silni ih vjetri gone, njima se upravlja sićušnim kormilom kamo god se usmjeri pokret onoga koji drži smjer. 5Tako je i jezik malen ud, a velikim se stvarima hvasta. Gle malu vatru koliku šumu zapali! 6I jezik je vatra; smješten među našim udovima jezik je svijet nepravde. On kalja cijelo tijelo i, potpaljen od pakla, zapaljuje kotač života. 7Doista, sav rod zvjeradi i pticā, gmazova i morskih stvorova dade se ukrotiti, i ukrotila ih je ljudska ćud, 8ali jezik - zlo nemirno, prepuno smrtonosna otrova - nitko od ljudi ne može ukrotiti. 9Njime blagoslivljamo Gospodina i Oca - i njime proklinjemo ljude koji su stvoreni po obličju Božjemu. 10Iz istih usta izlazi blagoslov i prokletstvo. To se ne smije, braćo moja, tako događati! 11Zar vrelo na isti otvor provire slatkim i gorkim? 12Može li, braćo moja, smokva uroditi maslinama, ili trs smokvama? Ni slan izvor ne može dati slatke vode.

Mudrost odozgor i ovozemna mudrost 
13Tko je među vama mudar i pun znanja? Neka dobrim življenjem pokaže svoja djela u mudroj blagosti. 14Ali ako u srcu imate gorku zavist i sebičnost, ne uznosite se i ne lažite suprot istini. 15Takva mudrost ne silazi odozgor, nego je ovozemna, ljudska, od zloduha. 16Jer gdje je zavist i sebičnost, ondje je nered i svako zlo djelo. 17Mudrost pak odozgor ponajprije je čista, zatim mironosna, blaga, voljna, prepuna milosrđa i dobrih plodova, nepokolebljiva, neprijetvorna. 18A plod se pravednosti u miru sije onima koji mir tvore.
 
Podložiti se Bogu
4 Odakle ratovi i odakle sukobi među vama? Nisu li odavde: od vaših pohota što vojuju u vašim udovima? 2Žudite, a nemate; ubijate i hlepite, a ne možete steći; borite se i ratujete. Nemate zato što ne ištete. 3Ištete, a ne primate, jer opako ištete, da u svojim pohotama potrošite.
4Preljubnice! Ne znate li da je prijateljstvo sa svijetom neprijateljstvo prema Bogu? Tko god dakle hoće biti prijatelj svijetu, Božji neprijatelj postaje. 5Ili mislite da Pismo zalud govori: »Ljubomorno čezne za duhom što ga nastani u nama«? 6Ali On daje još veću milost; zato govori: »Bog se oholima suproti, a poniznima daje milost.«
7Podložite se dakle Bogu. Suprotstavite se pak đavlu, i pobjeći će od vas. 8Približite se Bogu, i On će se približiti vama. Očistite ruke, grješnici, i posvetite srca, vi koji dvoumite! 9Zajaučite i zatužite i zaplačite! Neka se vaš smijeh u tugu prometne i radost u žalost. 10Ponizite se pred Gospodinom, i On će vas uzvisiti. 
11Ne klevećite jedni druge, braćo! Tko kleveće brata ili sudi svojega brata, kleveće Zakon i Zakon sudi; ako pak sudiš Zakon, nisi izvršitelj Zakona, nego sudac. 12Jedan je Zakonodavac i Sudac - Onaj koji može spasiti i pogubiti - a tko si ti da sudiš bližnjega?

Ako Gospodin htjedne
13Hajde sada, vi što govorite: »Danas ćemo ili sutra poći u taj i taj grad, i provesti ondje godinu, trgovati i stjecati«, 14a ne znate kakav će sutra biti život vaš. Jer ste vi pľra što se zakratko pojavi, a zatim iščezne. 15Namjesto da govorite: »Ako Gospodin htjedne, živjet ćemo i učiniti ovo ili ono«, 16u svojoj se uobraženosti sad i hvališete. Svako je takvo hvalisanje zlo. 17Tko god dakle zna činiti dobro, a ne čini, griješi.

Zaplačite i zakukajte, bogataši!
5 Hajde sada, bogataši! Zaplačite i zakukajte zbog bijedā koje će vas snaći! 2Vaše bogatstvo istrunu i haljine vam od moljaca izjedene; 3vaše je zlato i srebro zarđalo i rđa će njihova biti svjedočanstvo protiv vas te će kao oganj proždrijeti vaša tijela. Zgrnuste blago u posljednje dane! 4Gle, plaća radnikā što su vaše njive pokosili - koju im uskratiste - viče, i vapaji žetelaca došli su do ušiju Gospodina nad Vojskama. 5Proživjeli ste na zemlji u raskoši i užicima se podali, utovili ste svoja srca za dan klanja. 6Osudiste, ubiste pravednika; on vam se ne suprotstavlja.

Strpljivost do dolaska Gospodnjeg
7Strpite se dakle, braćo, do dolaska Gospodnjega. Gle, poljodjelac očekuje dragocjeni zemljin urod; strpljiv je s njime dok ne primi ranu i kasnu kišu. 8Strpite se i vi, neka vam srca očvrsnu, jer je blizu Gospodnji dolazak.
9Ne uzdišite, braćo, jedni na druge, da ne budete osuđeni! Gle, sudac stoji pred vratima! 10Za uzor zlopaćenja i strpljivosti uzmite, braćo, proroke koji su govorili u ime Gospodnje. 11Gle, blaženima nazivamo one koji su ustrajali. Za Jobovu ste ustrajnost čuli, i vidjeli ste konačnicu - koja je od Gospodina; jer je Gospodin pun samilosti i milosrdan. 
12A prije svega, braćo moja, ne zaklinjite se ni nebom ni zemljom ni ikojom drugom zakletvom; nego neka je vaše »da« da i »ne« ne, da ne padnete pod osudu.

Molitva
13Zlopati li se tko među vama? Neka moli. Je li tko vedra duha? Neka pjeva hvalospjeve. 14Boluje li tko među vama? Neka dozove crkvene starješine te neka se pomole nad njim pomazavši ga uljem u ime Gospodnje 15pa će molitva vjere spasiti klonuloga i Gospodin će ga podići; i ako je grijehe bio počinio, bit će mu oprošteno.
16Ispovijedajte dakle jedni drugima grijehe i molite jedan za drugoga kako biste ozdravili. Mnogo može djelotvorna molitva pravednika. 17Ilija bijaše čovjek kao i mi; usrdno se pomoli da ne bude kiše, i kiše ne bje na zemlji tri godine i šest mjeseci. 18Zatim se ponovno pomoli, i nebo dade kišu i zemlja iznjedri svoj urod.
19Braćo moja, ako tko među vama odluta od istine, i vrati ga tko, 20neka zna: onaj koji vrati grješnika s njegova zabludna puta spasit će njegovu dušu od smrti i pokriti mnoštvo grijeha.