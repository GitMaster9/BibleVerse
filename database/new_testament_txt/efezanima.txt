Naslov i pozdrav
1 Pavao, apostol Krista Isusa po volji Božjoj, svetima koji su u Efezu i vjernima u Kristu Isusu. 2Milost vam i mir od Boga, Oca našega, i Gospodina Isusa Krista.

Duhovni blagoslovi u Kristu
3Blagoslovljen Bog i Otac Gospodina našega Isusa Krista, 
On koji nas blagoslovi svakim duhovnim blagoslovom 
u nebesima, u Kristu; 
4jer nas izabra u njemu prije postanka svijeta, 
da budemo pred Njim sveti i bez mane. 
U ljubavi 5nas predodredi za posinstvo 
po Isusu Kristu, za sebe, 
blagonaklonošću svoje volje, 
6na hvalu slave svoje milosti 
kojom nas obdari u Ljubljenome. 
7U njemu imamo otkupljenje po njegovoj krvi, 
oproštenje prijestupā po bogatstvu njegove milosti 
8kojom nas izobilno obdari, sa svom mudrošću i razborom, 
9obznanivši nam Tajnu svoje volje, 
blagonaklonošću svojom koju pokaza u njemu 
10s obzirom na provedbu punine vremenā - 
objediniti sve u Kristu, 
ono što je na nebesima i ono što je na zemlji; 
u njemu, 11u kome i mi stekosmo baštinu, 
predodređeni prema naumu Onoga 
koji sve izvršuje prema odluci svoje volje, 
12da budemo na hvalu slave njegove - 
mi koji smo se prvi nadali u Kristu. 
13U njemu ste i vi, pošto ste čuli riječ istine - Evanđelje svojega spasenja - i u kojem ste, uzvjerovavši, zapečaćeni Duhom obećanim, Svetim, 14koji je zalog naše baštine, otkupljenja posvojenih - na hvalu slave njegove.

Zahvala i molitva
15Stoga i ja, čuvši za vašu vjeru u Gospodinu Isusu i za ljubav prema svim svetima, 16ne prestajem zahvaljivati za vas i spominjati vas se u svojim molitvama, 17da vam Bog Gospodina našega Isusa Krista, Otac slave, dadne duha mudrosti i otkrivenja kako biste ga spoznali, 18te prosvijetli oči vašega srca da uvidite koje li nade u njegovu pozivu, kojeg li bogatstva njegove slavne baštine u svetima, 19i koje li prekomjerne veličine njegove sile prema nama koji vjerujemo - a prema djelotvornosti siline njegove svemoći 20koju izvrši u Kristu uskrisivši ga od mrtvih i posjednuvši sebi zdesna u nebesima, 21iznad svakog poglavarstva i vlasti i sile i gospodstva i svakog imena imenovana, ne samo na ovom svijetu nego i u budućem. 22I sve podloži pod njegove noge i postavi ga nad svime - glavom Crkvi 23koja je njegovo Tijelo, punina Onoga koji sve u svemu ispunja.

S Kristom - oživljeni i uskrsli
2 I vas, koji bijaste mrtvi u svojim prijestupima i grijesima; 2u kojima ste nekoć živjeli po Eonu ovoga svijeta, po Knezu koji ima vlast nad zrakom, po tom duhu koji sada djeluje u neposlušnim sinovima 3među kojima smo i mi svi nekoć živjeli u požudama svojega tijela, ugađajući svojim tjelesnim željama i namislima, te po naravi bijasmo djeca gnjeva kao i ostali; 4ali Bog, milosrđem bogat, zbog svoje velike ljubavi kojom nas uzljubi, 
5i nas, koji bijasmo mrtvi po prijestupima, 
oživi zajedno s Kristom - milošću ste spašeni! 6- i s njime nas uskrisi i posjede u nebesima u Kristu Isusu; 7da dobrostivošću prema nama u Kristu Isusu pokaže u vjekovima što dolaze preobilno bogatstvo svoje milosti. 8Doista, milošću ste spašeni po vjeri, i to nije po vama; Božji je to dar. 9Nije po djelima, kako se tko ne bi dičio. 10Jer njegovo smo djelo, stvoreni u Kristu Isusu za dobra djela koja Bog unaprijed pripravi da u njima živimo.

Židovi i pogani izmireni u Kristu
11Stoga se sjetite da ste nekoć vi, pogani u tijelu, nazivani neobrezanicima od onih koji sebe nazivaju obrezanicima - rukom načinjenih, na tijelu, 12u ono vrijeme bili bez Krista, isključeni iz građanstva izraelskoga i strani Savezima obećanja, nade ne imajući i bez Boga u svijetu. 13Sada ste, pak, u Kristu Isusu, vi koji nekoć bijaste daleko, prineseni blizu - krvlju Kristovom. 14Jer on je naš mir, on koji od dvojega načini jedno i u svojemu tijelu razvali zid razdvojenja, neprijateljstvo. 15Zakon zapovijedi s odredbama obesnaži, kako bi u sebi od dvojega načinio jednoga novog čovjeka, uspostavljajući tako mir; 16i da u jednom tijelu obojicu izmiri s Bogom po križu, usmrtivši u njemu neprijateljstvo. 17I došavši navijesti mir vama koji bijaste daleko i mir onima koji bijahu blizu. 18Jer po njemu i jedni i drugi imamo pristup k Ocu u jednome Duhu. 19Tako dakle niste više stranci i pridošlice, nego ste sugrađani svetih i ukućani Božji, 20nadograđeni na temelju apostolā i prorokā, a ugaoni je kamen sam Krist Isus. 21U njemu sva građevina zajedno povezana raste u sveti hram u Gospodinu. 22U njemu ste i vi zajedno ugrađeni u prebivalište Božje u Duhu.

Pavao - poslužitelj Evanđelja poganima
3 Poradi toga ja, Pavao, sužanj Krista Isusa za vas, pogane ... 2ukoliko ste doista čuli za provedbu Božje milosti danu mi za vas, 3da mi je ova Tajna obznanjena po otkrivenju - kao što vam netom ukratko opisah; 4prema tome možete čitajući proniknuti u moje razumijevanje Tajne Kristove, 5koja za drugih naraštaja nije bila obznanjena sinovima ljudskim kao što je sada u Duhu otkrivena njegovim svetim apostolima i prorocima: 6da su pogani subaštinici i dionici istoga tijela i sudionici obećanja u Kristu Isusu, po Evanđelju 7kojega postadoh poslužiteljem po daru Božje milosti koja mi je dana djelotvornošću njegove sile. 8Meni, najmanjemu od svih svetih, dana je ova milost: poganima navijestiti Kristovo neistraživo bogatstvo 9i rasvijetliti svima koja je to provedba Tajne od vjekova skrivene u Bogu, koji sve stvori; 10da se sada - po Crkvi - obznani poglavarstvima i vlastima u nebesima mnogolika mudrost Božja 11prema vječnom naumu što ga On izvrši u Kristu Isusu Gospodinu našemu. 12U njemu, s povjerenjem, imamo slobodu i pristup - po vjeri u njega. 13Zato molim da ne posustanete zbog mojih nevolja za vas, koje su vaša slava.

Pavlova molitva
14Poradi toga prigibam koljena svoja pred Ocem, 15od koga je ime svakom očinstvu na nebesima i na zemlji: 16neka vam dadne prema bogatstvu svoje slave ojačati se silom po njegovu Duhu za nutarnjeg čovjeka 17da Krist prebiva po vjeri u vašim srcima, i da, u ljubavi ukorijenjeni i utemeljeni, 18uzmognete shvatiti sa svima svetima što je širina i dužina i visina i dubina 19te spoznati ljubav Kristovu koja nadmašuje spoznaju - da se ispunite do sve punine Božje.
20A Onomu koji silom što djeluje u nama može učiniti prekomjerno više od onoga što molimo ili razumijevamo, 21Njemu slava u Crkvi i u Kristu Isusu za sve naraštaje vijeka vjekova! Amen.

Jedinstvo Duha
4 Molim vas dakle ja, sužanj u Gospodinu, da živite dostojno poziva kojim ste pozvani, 2sa svom poniznošću i blagošću, sa snošljivošću, podnoseći jedni druge u ljubavi, 3nastojeći sačuvati jedinstvo Duha svezom mira. 4Jedno tijelo i jedan Duh - kao što ste i pozvani jednoj nadi svojeg poziva - 5jedan Gospodin, jedna vjera, jedno krštenje. 6Jedan Bog i Otac sviju, koji je nad svima i po svima i u svima.
7A svakomu je od nas dana milost po mjeri Kristova dara. 8Zato se kaže: »Uzašavši na visinu povede sužnje, dade darove ljudima.« 9A ono »uzađe« što drugo znači no to da je i sišao u donje krajeve zemaljske? 10Onaj koji siđe isti je onaj koji i uzađe iznad svih nebesa, da sve ispuni. 11I on dade jedne za apostole, druge za proroke, jedne pak za evanđeliste, a druge za pastire i učitelje, 12radi pripreme svetih za djelo službe, za izgradnju tijela Kristova 13dok svi ne stignemo do jedinstva vjere i spoznaje Sina Božjega, do čovjeka savršena, do mjere rasta punine Kristove, 14da ne budemo više malodobni, koje valovi bacaju i koje raznosi svaki vjetar nauka, u prijevarnosti ljudskoj, u prepredenosti za lukavštinu i zabludu; 15nego da, istinujući u ljubavi, u svemu uzrastemo u njega, koji je glava, Krist, 16od koga sve tijelo, ujedinjeno i povezano svakovrsnim potpornim zglobom po djelotvornosti u mjeri svakog pojedinog dijela, crpe svoj rast za svoju izgradnju u ljubavi.

Zaodjenuti novoga čovjeka
17Ovo dakle govorim i zahtijevam u Gospodinu: ne živite više kao što žive pogani u ispraznosti svojega uma, 18zamračene pameti, otuđeni od života Božjega zbog neznanja što je u njima, zbog tvrdoće njihova srca. 19Otupjevši, predadoše se razvratnosti kako bi u pohlepi činili svaku nečistotu. 20Vi pak tako ne naučiste Krista 21ukoliko ste ga doista čuli i u njemu bili poučeni kako je istina u Isusu, 22da, u odnosu na prijašnje ponašanje, odložite staroga čovjeka koji zbog varljive požude propada, 23a da se obnavljate duhom svojega uma 24i zaodjenete novoga čovjeka, po Bogu stvorena, u pravednosti i svetosti istine.
25Zato, odloživši laž, govorite istinu svatko sa svojim bližnjim, jer udovi smo jedni drugima. 26Gnjevite se, ali ne griješite. Neka ne zađe sunce nad vašim gnjevom, 27i ne dajite mjesta đavlu. 28Tko je krao, neka više ne krade, već neka se radije trudi i svojim rukama radi što je dobro, kako bi imao što podijeliti s onim koji je potrebit. 29Neka iz vaših usta ne izlazi nikakva nevaljala riječ, nego samo ona što je dobra za izgradnju gdje je potrebno, da dadne milost slušateljima. 30I ne žalostite Duha Svetoga Božjega, kojim ste zapečaćeni za dan otkupljenja. 31Svaka gorčina, i srdžba, i gnjev, i vika, i hula sa svom zloćom neka je daleko od vas! 32Budite pak jedni prema drugima dobrostivi, milosrdni, jedni drugima milostivo opraštajući kao što i Bog u Kristu vama milostivo oprosti.

Živjeti kao djeca svjetla
5 Budite dakle nasljedovatelji Božji kao ljubljena djeca 2i živite u ljubavi kao što je i Krist nama iskazao ljubav te sebe predao za nas kao prinos i žrtvu Bogu, na ugodan miris. 3Bludnost pak i svaka nečistota ili pohlepa da se ni ne spomene među vama, kako dolikuje svetima! 4Ni bestidnost, ni ludorija ili dvosmislica - što se ne priliči - nego radije zahvaljivanje. 5Jer dobro znajte ovo: nijedan bludnik, nečist ili pohlepnik - to jest: idolopoklonik - nema baštine u kraljevstvu Kristovu i Božjemu. 6Neka vas nitko ne zavarava ispraznim riječima, jer zbog toga dolazi Božji gnjev na neposlušne sinove. 7Ne budite stoga sudionici s njima. 8Jer ste nekoć bili tama, a sada ste svjetlo u Gospodinu; živite kao djeca svjetla - 9jer plod je svjetla svaka dobrota i pravednost i istina - 10izabirući ono što je Gospodinu ugodno. 11I ne sudjelujte u besplodnim djelima tame, nego ih radije razotkrivajte, 12jer je sramota i govoriti o onome što potajno čine. 13A sve što se svjetlošću razotkrije postaje vidljivo, 14jer je sve ono što postaje vidljivo - svjetlost. Zato se kaže:
 »Probudi se, ti što spavaš, 
i ustani od mrtvih, 
i Krist će ti zasvijetliti.«
15Pomno dakle pazite kako živite. Ne kao nemudri, nego kao mudri; 16iskupljujte vrijeme, jer su dani zli. 17Stoga ne budite nerazumni, nego shvatite što je Gospodnja volja. 18I ne opijajte se vinom u kojem je raspusnost, nego se ispunjajte Duhom. 19Obraćajte se jedni drugima u psalmima i hvalospjevima i duhovnim pjesmama. Pjevajte i u svojemu srcu hvalospjevima slavite Boga. 20Uvijek za sve zahvaljujte Bogu i Ocu, u ime našega Gospodina Isusa Krista. 

Žene i muževi
21Podložni budite jedni drugima u strahu Kristovu: 22žene svojim muževima kao Gospodinu, 23jer muž je glava žene kao što je i Krist glava Crkve - On, Spasitelj Tijela. 24Pa kao što je Crkva podložna Kristu, tako neka su i žene muževima u svemu. 
25Muževi, ljubite svoje žene, kao što je i Krist ljubio Crkvu te sebe predao za nju 26da je posveti, očistivši je u vodenoj kupelji, Riječju, 27da sam sebi privede Crkvu slavnu, bez ljage, ili bore, ili ičega takva, nego da bude sveta i bez mane. 28Tako i muževi treba da ljube svoje žene, kao svoja tijela. Tko ljubi svoju ženu, sebe ljubi. 29Jer svoga tijela nitko nikada nije zamrzio, već ga hrani i njeguje, kao i Krist Crkvu, 30jer smo udovi njegova tijela. 31»Stoga će čovjek ostaviti svojega oca i svoju majku te će prionuti uza ženu svoju, i njih će dvoje biti jedno tijelo.« 32Tajna je to velika - ali ja govorim o Kristu i o Crkvi. 33No, neka svaki pojedini od vas ljubi svoju ženu kao sebe sama, a žena neka poštuje svog muža.

Djeca i roditelji
6 Djeco, slušajte svoje roditelje u Gospodinu, jer to je pravedno. 2»Poštuj svojega oca i majku« - prva je zapovijed s obećanjem - 3»da ti dobro bude, i da živiš na zemlji dugo.« 4I vi, očevi, ne ozlojeđujte svoju djecu, nego ih podižite odgojem i urazumljivanjem Gospodnjim.

Robovi i gospodari
5Robovi, slušajte svoje zemaljske gospodare - sa strahom i trepetom, u priprostosti svojega srca - kao Krista. 6Ne samo dok ste im na oku, kao oni koji se ulaguju ljudima, nego kao robovi Kristovi, zdušno vršeći volju Božju. 7Služite dragovoljno, kao Gospodinu, a ne ljudima, 8znajući da će svatko, bilo rob ili slobodnjak, učini li što dobro, dobiti to od Gospodina. 9I vi, gospodari, činite to isto i njima. Ostavite se prijetnji, znajući da je i njihov i vaš Gospodar na nebesima i da u Njega nema pristranosti.

Bojna oprema Božja
10Ubuduće, jačajte u Gospodinu i u snazi njegove moći. 11Obucite svu bojnu opremu Božju da se mognete oduprijeti lukavštinama đavlovim. 12Jer nama ova bitka nije protiv krvi i tijela, nego protiv poglavarstava, protiv vlasti, protiv vladarā ovoga svijeta tame, protiv opakih duhova u nebesima. 13Stoga uzmite na se svu bojnu opremu Božju da se uzmognete suprotstaviti u zao dan i stajati, nadvladavši sve. 14Stojte dakle čvrsto, opasavši bokove svoje istinom i obukavši oklop pravednosti, 15obuvši noge spremnošću za Evanđelje mira. 16K svemu uzmite na se štit vjere, kojim ćete moći pogasiti sve ognjene strijele Zloga. 17Uzmite i kacigu spasenja i mač Duha, koji je riječ Božja. 18I molite u Duhu svakovrsnim molitvama i prošnjama u svakoj prigodi. Poradi toga i bdijte sa svom ustrajnošću i prošnjom za sve svete, 19i za mene, da mi se, kad otvorim svoja usta, dadne riječ da otvoreno obznanim Tajnu Evanđelja, 20čiji sam poslanik u lancima, i da se osmjelim o njemu govoriti kako i treba.

Obavijesti i blagoslov
21A da biste i vi znali kako mi je, što radim, sve će vam priopćiti Tihik, ljubljeni brat i vjerni poslužitelj u Gospodinu. 22Njega poslah k vama upravo zato da biste doznali o nama te da ohrabri vaša srca. 
23Mir braći i ljubav s vjerom od Boga Oca i Gospodina Isusa Krista. 24Milost sa svima koji ljube Gospodina našega Isusa Krista - u neraspadljivosti.