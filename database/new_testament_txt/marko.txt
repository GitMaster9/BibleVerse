Ivan Krstitelj
1Početak Evanđelja Isusa Krista, Sina Božjega. 2Kao što je pisano u Izaiji proroku: 
»Evo, šaljem glasnika svojega pred licem tvojim da pripravi put tvoj; 3glas onoga koji viče u pustinji: 'Pripravite put Gospodnji, poravnajte staze njegove!'« 
4Pojavi se Ivan Krstitelj u pustinji propovijedajući krštenje obraćenja za oproštenje grijeha. 5K njemu je izlazila sva zemlja judejska i svi Jeruzalemci; i on ih je krštavao u rijeci Jordanu, a oni su priznavali svoje grijehe. 
6Ivan bijaše odjeven u devinu dlaku, s kožnatim pojasom oko svojih bokova. A hranio se skakavcima i divljim medom. 7I propovijedao je: »Za mnom dolazi onaj koji je jači od mene. Ja nisam dostojan prignuti se i odriješiti mu remena na obući. 8Ja vas krstih vodom, a on će vas krstiti Duhom Svetim.«

Krštenje Isusovo
9U one dane dođe Isus iz Nazareta galilejskoga i Ivan ga krsti u Jordanu. 10I odmah, tek što izađe iz vode, ugleda nebesa kako se rascjepljuju i Duha kako se poput goluba na njega spušta. 11A glas s nebesa dođe: »Ti si Sin moj, Ljubljeni, ti si mi omilio!«

Kušnja Isusova
12I odmah ga Duh izvede u pustinju. 13I bijaše u pustinji četrdeset dana, gdje ga je iskušavao Sotona; bijaše među zvijerima, a anđeli su ga posluživali.

Početak propovijedanja
14Nakon što Ivan bî predan, dođe Isus u Galileju. Propovijedao je Evanđelje Božje: 15»Ispunilo se vrijeme i kraljevstvo je Božje blizu. Obratite se i vjerujte Evanđelju!«

Prvi učenici
16I prolazeći uz Galilejsko more, ugleda Šimuna i Andriju, brata Šimunova, gdje bacaju mreže u more, jer bijahu ribari. 17A Isus im reče: »Pođite za mnom i učinit ću vas ribarima ljudi.« 18I oni odmah ostaviše mreže te ga stadoše slijediti. 19Otišavši pak malo dalje, ugleda Jakova Zebedejeva i njegova brata Ivana gdje i oni u lađici popravljaju mreže. 20Odmah pozva i njih. A oni ostaviše svoga oca Zebedeja u lađici s najamnicima i otiđoše za njim.

U kafarnaumskoj sinagogi 
 21I stignu u Kafarnaum. Odmah u subotu uđe on u sinagogu i stade poučavati. 22Bijahu zadivljeni njegovim učenjem, jer ih je učio kao onaj koji ima vlast, a ne kao pismoznanci. 
23A upravo bijaše u njihovoj sinagogi čovjek s nečistim duhom, koji povika: 24»Što mi imamo s tobom, Isuse Nazarećanine? Jesi li nas došao uništiti? Znam te tko si: Svetac Božji!« 25A Isus mu zaprijeti: »Umukni i izađi iz njega!« 26I potrese ga nečisti duh te, povikavši jakim glasom, izađe iz njega. 27A svi se zapanjiše tako da zapitkivahu jedni druge, govoreći: »Što je ovo? Kakva li nova učenja! I s takvom snagom! I nečistim dusima zapovijeda, i pokoravaju mu se.« 28I odmah se glas o njemu proširi posvuda, po svoj okolici galilejskoj.

Iscjeljenje Petrove punice
29I odmah, čim izađoše iz sinagoge, dođoše s Jakovom i Ivanom u kuću Šimunovu i Andrijinu. 30A punica Šimunova ležala u ognjici, i odmah mu reknu za nju. 31On pristupi te je, uhvativši za ruku, podiže. I ostavi je ognjica, te im posluživaše. 

Iscjeljenja u Kafarnaumu
32A kad sunce zađe i spusti se večer, donosili su k njemu sve bolesne i opsjednute. 33I sav se grad skupio na vratima. 34I on iscijeli mnoge bolesne obuzete različitim bolestima i izagna mnoge zle duhove. I nije dopuštao zlim dusima da govore, jer su ga poznavali.

Po Galileji
35A pred jutro, još za mraka, on ustade, izađe i ode na samotno mjesto te se ondje molio. 36Potražiše ga Šimun i oni koji su bili s njime. 37I kad ga nađoše, reknu mu: »Svi te traže.« 38Tada im reče: »Otiđimo drugamo, u obližnja mjesta, da i ondje propovijedam, jer radi toga dođoh.« 39I pođe po svoj Galileji propovijedajući u njihovim sinagogama i izgoneći zle duhove.

Iscjeljenje gubavca
40I dođe k njemu neki gubavac te ga, preklinjući i klečeći, zamoli: »Ako hoćeš, možeš me očistiti.« 41A on se sažali i pruži svoju ruku, dotaknu ga se te mu reče: »Hoću, budi čist!« 42I odmah nestade guba s njega i očisti se. 43On ga smjesta otpusti strogo mu zaprijetivši: 44»Pazi, nikomu ništa ne reci, nego idi, pokaži se svećeniku i prinesi za svoje očišćenje, što zapovjedi Mojsije, njima za svjedočanstvo.« 45A on čim izađe, stade naveliko pripovijedati i raznositi glas, tako da Isus nije mogao više javno ući u grad, nego se zadržavao vani na samotnim mjestima; i dolazili su k njemu odasvud.

Iscjeljenje uzetoga
2 I kad za nekoliko dana opet uđe u Kafarnaum, pročulo se da je u kući 2te se skupiše mnogi tako da više nije bilo mjesta ni pred vratima, i on im navješćivaše Riječ. 3Tada dođu neki donoseći k njemu uzetoga; nosila ga četvorica. 4I kako ga zbog mnoštva nisu mogli donijeti k njemu, otkriše krov nad mjestom gdje bijaše Isus i, načinivši otvor, spuste postelju na kojoj je uzeti ležao. 5Vidjevši Isus njihovu vjeru, reče uzetomu: »Sinko! Opraštaju ti se grijesi!« 
6Bili su ondje i neki pismoznanci; sjedili su i u svojim srcima premišljali: 7»Što to ovaj govori? Huli! Tko može opraštati grijehe doli Bog jedini?« 8Isus odmah duhom svojim prozre da tako premišljaju u sebi, pa im reče: »Što to premišljate u svojim srcima? 9Što je lakše? Reći uzetomu: 'Opraštaju ti se grijesi', ili reći: 'Ustani, uzmi svoju postelju i hodaj'? 10Ali kako biste znali da Sin Čovječji ima vlast na zemlji opraštati grijehe« - rekne uzetome: 11»Tebi govorim: 'Ustani, uzmi svoju postelju i idi svojoj kući!'« 12A on ustade, i odmah uze postelju te izađe naočigled svima, tako da su svi zapanjeni slavili Boga, govoreći: »Takvo što još nikada ne vidjesmo.«

Poziv Levija
13Isus ponovno izađe k moru. Sve je ono mnoštvo dolazilo k njemu, te ih je poučavao. 14I prolazeći ugleda Levija Alfejeva gdje sjedi u carinarnici. »Slijedi me!« - reče mu. On ustade i stade ga slijediti. 
15Dok je Isus bio za stolom u njegovoj kući, i mnogi su carinici i grješnici bili za stolom s Isusom i njegovim učenicima. Bilo ih je doista mnogo koji su ga slijedili. 16A pismoznanci farizeji, vidjevši da jede s grješnicima i carinicima, govorili su njegovim učenicima: »Zar s carincima i grješnicima jede?« 17A Isus, čuvši to, reče im: »Ne trebaju liječnika zdravi, nego bolesni. Nisam došao zvati pravednike, nego grješnike.«

Post
18A Ivanovi su učenici i farizeji običavali postiti. I dođu neki i kažu mu: »Zašto Ivanovi učenici i učenici farizejski poste, a tvoji učenici ne poste?« 19Reče im Isus: »Mogu li svatovi postiti dok je s njima zaručnik? Dokle god imaju zaručnika sa sobom, ne mogu postiti. 20Ali, doći će dani kad će im se zaručnik uzeti, i tada će, u taj dan, postiti. 21Nitko ne prišiva krpē od sirova sukna na staru haljinu; inače nova zakrpa razvuče staro pa nastane još veća rupa. 22I nitko ne ulijeva novo vino u stare mješine; inače će vino proderati mješine te vino propadne, a i mješine. Nego, novo vino u nove mješine!«

Trganje klasja subotom
23Kad je u subotu prolazio kroz žitna polja, njegovi učenici stadoše putem trgati klasje. 24Tada mu rekoše farizeji: »Gle! Zašto subotom čine što nije dopušteno?« 25A on im reče: »Niste li nikada čitali što učini David kad se nađe u potrebi - kad ogladnje on i oni koji su bili s njime - 26kako u dane velesvećenika Abiatara uđe u Dom Božji i pojede prinesene kruhove, kojih nije dopušteno jesti nikomu osim svećenicima, i kako ih dade i onima koji su bili s njime?« 27I govorio im je: »Subota je stvorena radi čovjeka, a ne čovjek radi subote. 28Tako je Sin Čovječji Gospodar i subote.«

Čovjek s usahlom rukom
3 Potom ponovno uđe u sinagogu. Bijaše ondje čovjek koji je imao usahlu ruku, 2a oni su vrebali hoće li ga u subotu iscijeliti, da ga optuže. 3I rekne on čovjeku koji je imao usahlu ruku: »Stani u sredinu!« 4Onda ih upita: »Je li subotom dopušteno činiti dobro ili zlo činiti, život spasiti ili pogubiti?« A oni su šutjeli. 5Tada ih gnjevno sve unaokolo pogleda te, potresen zbog tvrdoće njihova srca, reče tom čovjeku: »Ispruži ruku!« On je ispruži i ruka mu opet postade zdrava. 6A farizeji izađu i odmah stadoše vijećati zajedno s Herodovcima o tome kako da ga pogube. 

Mnoštvo ide za Isusom
7Isus se sa svojim učenicima povuče k moru. Slijedilo ga veliko mnoštvo iz Galileje, iz Judeje, 8iz Jeruzalema, iz Idumeje, iz Transjordanije te iz okolice Tira i Sidona; čuvši što čini, dođe k njemu veliko mnoštvo. 9Tada reče svojim učenicima da mu lađica bude spremna, kako ga mnoštvo ne bi pritijesnilo. 10Mnoge je, naime, iscijelio tako da su svi koji su imali neku muku navaljivali k njemu ne bi li ga kako dotakli. 11A nečisti dusi, kad bi ga vidjeli, padali su pred njega i vikali: »Ti si Božji Sin!« 12A on im se strogo prijetio da ga ne očituju.

Izbor Dvanaestorice
13Uzađe tada na goru i dozva one koje sâm htjede. I dođoše k njemu. 14I on odredi Dvanaestoricu da budu s njime - koje prozva i apostolima - i da ih šalje propovijedati, 15te da imaju vlast izgoniti zle duhove. 16I odredi ovu dvanaestoricu: Petra - ime što ga nadjenu Šimunu, 17Jakova Zebedejeva i Ivana, brata Jakovljeva, kojima nadjenu imena Boanerges, to jest sinovi groma, 18i Andriju i Filipa i Bartolomeja i Mateja i Tomu i Jakova Alfejeva i Tadeja i Šimuna Kananejca 19i Judu Iskariotskoga, koji ga izdade.

Klevete pismoznanaca
20I dođe on u kuću, a mnoštvo se opet skupi tako da nisu mogli ni kruha jesti. 21Čuvši to, njegovi đođoše da ga se domognu, jer su govorili: »Izvan sebe je!« 
22A pismoznanci što siđoše iz Jeruzalema, govorili su: »Beelzebula ima!« i »Knezom zlih duhova izgoni zle duhove.« 23On ih dozva te im je u prispodobama govorio: »Kako može Sotona Sotonu izgoniti? 24I ako se kraljevstvo u sebi podijeli, takvo kraljevstvo ne može opstati. 25I ako se kuća u sebi podijeli, takva kuća ne može opstati. 26Ako Sotona doista sam protiv sebe ustade i podijeli se, ne može opstati, nego mu je kraj. 27Nitko ne može ući u kuću jakoga i oplijeniti mu pokućstvo ako jakoga najprije ne sveže; i tek će mu tada oplijeniti kuću. 
28Zaista, kažem vam, sve će se oprostiti sinovima čovječjim, grijesi i hule kojima pohule, 29ali tko pohuli na Duha Svetoga, nema oproštenja navijeke, nego je krivac vječnoga grijeha.« 30Jer su govorili: »Ima duha nečistoga.«

Prava rodbina Isusova
31Tada dođu njegova majka i njegova braća. Stojeći vani, pošalju k njemu da ga pozovu. 32A oko njega je sjedilo mnoštvo. I reknu mu: »Evo, vani su tvoja majka i tvoja braća i tvoje sestre, traže te!« 33On im nato odgovori: »Tko je moja majka i tko su moja braća?« 34I pogledavši unaokolo na one koji su sjedili oko njega, reče: »Evo, moja majka i moja braća! 35Jer tko izvršuje volju Božju, on mi je brat i sestra i majka.«

Prispodoba o sijaču
4 I opet stade poučavati kraj mora. I okupi se oko njega silno mnoštvo tako da on uđe u lađicu i sjede, na moru, dok sve ono mnoštvo bijaše na kopnu, uz more. 2Poučavao ih je mnogočem u prispodobama. U svojoj im je pouci govorio: 
3»Poslušajte! Gle, izađe sijač sijati. 4I dok je sijao, neko zrno pade kraj puta, i dođoše ptice i pozobaše ga. 5A neko pade na kamenito tlo, gdje nije imalo dovoljno zemlje; i odmah izniknu, jer nije imalo duboke zemlje. 6I kad sunce ogranu, sagorje; pa kako nije imalo korijena, usahnu. 7Neko opet pade u trnje i trnje uzraste i uguši ga, te roda ne donese. 8A neko pade u dobru zemlju te je davalo rod, rastući i razvijajući se, te donosilo: jedan tridesetostruko, jedan šezdesetostruko i jedan stostruko.« 9Potom reče: »Tko ima uši da čuje, neka čuje!« 

O prispodobama
10Kad bijaše nasamo, stadoše ga oni oko njega, zajedno s Dvanaestoricom, zapitkivati o prispodobama. 11I govorio im je: »Vama je dana tajna kraljevstva Božjega, a onima vani sve biva u prispodobama, 12da 'gledajući gledaju i ne vide, i slušajući slušaju i ne razumiju, da se ne obrate pa da im se oprosti'.«

Tumačenje prispodobe o sijaču
13I reče im: »Zar ne shvaćate ovu prispodobu? A kako ćete onda sve druge prispodobe razumjeti? 
14Sijač sije Riječ. 15Oni kraj puta gdje je Riječ posijana oni su kojima, tek što čuju, odmah dolazi Sotona i odnosi Riječ u njima posijanu. 16A oni posijani na kamenito tlo, kad čuju Riječ, odmah je s radošću primaju, 17ali nemaju u sebi korijena, nego su nestalni. Čim dođe nevolja ili progonstvo zbog Riječi, odmah se sablazne. 18Drugi su opet posijani u trnje. To su oni koji čuju Riječ, 19ali se brige ovoga svijeta, varljivost bogatstva i požude za svime ostalim uvuku i Riječ uguše, te ona ostaje bez roda. 20A posijani na dobru zemlju oni su koji slušaju Riječ i primaju je te donose rod: tridesetostruko, šezdesetostruko, stostruko.«

Svjetiljka
21I govorio im je: »Donosi li se svjetiljka da se stavi pod posudu ili pod postelju? Ili da se stavi na svijećnjak? 22Jer ništa nije skriveno što se ne bi očitovalo, niti je što tajno što se ne bi objelodanilo. 23Tko ima uši da čuje, neka čuje!«

Mjera
24I govorio im je: »Pazite što slušate! Mjerom kojom mjerite, mjerit će se i vama, i nadodat će vam se. 25Jer tko ima, dat će mu se, a tko nema, oduzet će mu se i ono što ima.«

Sjeme 
26I govorio im je: »Kraljevstvo je Božje kao kad čovjek baci sjeme u zemlju. 27Spavao on ili ustajao, noću i danju, sjeme niče i raste, a da on ne zna kako. 28Zemlja sama po sebi donosi rod; najprije vlat, zatim klas, zatim puno žito u klasu. 29A kad rod dozri, on odmah primakne srp, jer prispjela je žetva.«

Zrno gorušično
30I govorio je: »Čemu bismo rekli da je nalik kraljevstvo Božje, ili kojom bismo ga prispodobom iznijeli? 31Ono je kao zrno gorušično, što je, kad se sije u zemlju, najmanje od sveg sjemenja na zemlji, 32ali jednom posijano, uzraste i postane veće od svega povrća, i potjera velike grane tako da se u njegovu hladu gnijezde ptice nebeske.« 

Zavšetak o prispodobama
33I mnogim takvim prispodobama navješćivao im je Riječ, koliko su već mogli slušati. 34Bez prispodobe im nije govorio, a nasamo bi svojim učenicima sve razjašnjavao.

Oluja na moru
35Istoga dana, kad se večer spustila, reče im: »Prijeđimo na drugu obalu.« 36Oni otpustiše mnoštvo i povezu ga tako kako se već zatekao, u lađici. A pratile su ga i druge lađice. 37Iznenada nastane jaka oluja s vihorom, i valovi su navaljivali na lađicu tako da su je već gotovo napunili. 38A on bijaše na krmi gdje je spavao na uzglavlju. Probude ga i reknu mu: »Učitelju! Zar ne mariš što ginemo?« 39I probudivši se, priprijeti vjetru i reče moru: »Utišaj se! Umukni!« I utihnu vjetar te nastade velika utiha. 40I reče im: »Zašto ste strašljivi? Zar još nemate vjere?« 41I veoma se prestrašiše te su govorili jedni drugima: »Tko li je dakle ovaj da mu se i vjetar i more pokoravaju?«

Opsjednuti Gerazenac
5 I stigoše na drugu stranu mora u gerazenski kraj. 2Čim izađe iz lađice, odmah mu iz grobnica dotrča ususret neki čovjek s nečistim duhom. 3Obitavalište mu bilo u grobnicama, i nitko ga više nije mogao ni lancima svezati 4jer je često već bio okovima i lancima vezan, ali je pokidao lance i rastrgao okove. I nitko ga nije mogao ukrotiti. 5Stalno je, noću i danju, boravio u grobnicama i gorama, vičući i udarajući se kamenjem. 6Kad izdaleka ugleda Isusa, dotrča i pokloni mu se, 7te povika jakim glasom: »Što ja imam s tobom, Isuse, Sine Boga Svevišnjega? Zaklinjem te Bogom, ne muči me!« 8Isus mu, naime, bijaše rekao: »Izađi, duše nečisti, iz ovoga čovjeka!« 9Potom ga upita: »Kako ti je ime?« On mu onda reče: »Legija mi je ime, jer nas je mnogo.« 10I uporno ga je preklinjao da ih ne protjera iz onoga kraja. 11A ondje je u podnožju brda paslo veliko krdo svinja. 12I oni ga stadoše preklinjati: »Pošalji nas u ove svinje da u njih uđemo!« 13On im dopusti. I nečisti dusi izađoše te uđoše u svinje. I krdo od oko dvije tisuće sjuri se niz padinu u more i podaviše se u moru. 14Nato svinjari pobjegoše i razglasiše to u gradu i po selima, a oni pođoše vidjeti što se dogodilo. 15Dođu k Isusu i ugledaju opsjednutoga, onog koji je imao legiju, gdje sjedi obučen i pri zdravoj pameti. I prestrašiše se. 16A očevici im ispripovjediše kako se to dogodilo opsjednutomu i ono o svinjama. 17Tada ga stadoše usrdno moliti da ode iz njihova kraja. 18Kad je ulazio u lađicu, stade ga i onaj što bijaše opsjednut usrdno moliti da bude s njime, 19no on mu ne dopusti, nego mu reče: »Idi kući svojima i javi im koliko ti je toga učinio Gospodin, i smilovao ti se.«
20On ode i stade razglašavati po Dekapolisu koliko mu toga učini Isus. I svi su se divili.

Kći Jairova i ozdravljenje bolesnice
21Kad Isus ponovno prijeđe lađicom na drugu obalu, veliko se mnoštvo okupi oko njega. Stajao je kraj mora. 22I dođe jedan od nadstojnika sinagoge imenom Jair. Ugledavši ga, padne pred njegove noge 23te ga usrdno zamoli: »Kćerkica mi je na umoru. Dođi i stavi ruku na nju da se spasi i poživi!« 24I on pođe s njime. A slijedilo ga veliko mnoštvo i pritiskalo ga.
25Neka je žena, koja je dvanaest godina bolovala od izljeva krvi, 26mnogo pretrpjela od mnogih liječnika, potrošila sve što je imala, a ništa joj nije koristilo, nego joj naprotiv pošlo nagore. 27Čuvši za Isusa, ona mu u mnoštvu priđe odostraga i dotaknu se njegove haljine, 28jer je smatrala: »Dotaknem li se samo i njegovih haljina, bit ću spašena.« 29I krvarenje joj odmah prestade, a u tijelu osjeti da je ozdravila od svoje muke. 30I odmah Isus, osjetivši u sebi da je iz njega izašla sila, okrenu se mnoštvu i stade se raspitivati: »Tko se to dotaknu mojih haljina?« 31A njegovi su mu učenici govorili: »Vidiš mnoštvo gdje te pritišće i još pitaš: 'Tko me se dotaknu?'« 32On pogleda unaokolo da vidi onu koja to učini. 33A žena, znajući što joj se dogodilo, prestrašena i sva drhćući dođe i pade pred njega te mu kaza svu istinu. 34A on joj reče: »Kćeri, tvoja te vjera spasila. Idi u miru, i budi zdrava od svoje muke!« 
35Dok je on još govorio, dođu ukućani nadstojnika sinagoge govoreći: »Kći ti je umrla. Čemu još mučiti učitelja?« 36A Isus, prečuvši to što se govori, reče nadstojniku sinagoge: »Ne boj se! Samo vjeruj!« 37I ne dopusti nikomu da ga prati osim Petru, Jakovu i Ivanu, Jakovljevu bratu. 38I uđu u kuću nadstojnika sinagoge. On promotri metež i one što su plakali i silno jaukali, 39pa uđe i reče im: »Što ste se smeli i plačete? Dijete nije umrlo, nego spava.« 40A oni mu se podsmjehivahu. On ih sve istjera, uzme sa sobom djetetova oca i majku i one koji su bili s njime, te uđe gdje je dijete ležalo. 41Tada prihvati dijete za ruku i reče: »Talitha kum!«, što znači: »Djevojčice, tebi govorim, ustani!« 42I djevojčica odmah ustade i poče hodati - a bijaše joj dvanaest godina. Odmah svi ostadoše zaneseni, u zanosu veliku. 43On im strogo zapovjedi neka o tome nitko ne dozna; i reče nek joj dadnu jesti.

Isus u Nazaretu
6 Otišavši odande stigne u svoj zavičaj, a njegovi su ga učenici slijedili. 2Kad dođe subota, stade poučavati u sinagogi i mnogi koji su ga slušali divili su se govoreći: »Odakle to njemu? I kakva li mu je mudrost dana? I kakva se to silna djela događaju po njegovim rukama? 3Nije li ovo drvodjelja, sin Marijin, a brat Jakovljev i Josipov i Judin i Šimunov? Nisu li mu i sestre ovdje među nama?« I sablažnjavali su se o njega. 4A Isus im je govorio: »Nije prorok bez časti nigdje osim u svojemu zavičaju, među svojim rođacima i u svojoj kući.« 5I nije mogao ondje učiniti nijedno svoje silno djelo, osim što iscijeli nekoliko nemoćnih položivši na njih ruke. 6I čudio se njihovoj nevjeri. 

Poslanje apostola
Obilazio je okolnim selima i poučavao. 7Tada dozva Dvanaestoricu i poče ih slati dvojicu po dvojicu dajući im vlast nad nečistim dusima. 8Zapovjedi im da na put ne uzimaju ništa osim štapa - ni kruha, ni torbe, ni bakrena novca u pojasu; 9nego da nose samo sandale i da ne odijevaju dviju haljina. 10I govorio im je: »Gdje god uđete u kuću, ostanite dokle god ne odete odande. 11I koje god mjesto vas ne primi i ne posluša, izlazeći odande otresite prah ispod svojih nogu, njima za svjedočanstvo!« 12Otišavši, propovijedali su da se treba obratiti. 13I mnoge su zle duhove izgonili, mnoge nemoćne uljem pomazivali i iscjeljivali.

Herodova strepnja 
14A dočuo to kralj Herod, jer se Isusovo ime razglasilo te se govorilo: »Ivan Krstitelj uskrišen je od mrtvih i stoga čudesne sile djeluju u njemu.« 15Drugi su govorili: »Ilija je.« A neki: »Prorok je, kao jedan od proroka.« 16Čuvši to, Herod govoraše: »Ivan, komu ja odrubih glavu, uskrišen je!« 

Umorstvo Ivana Krstitelja 
17Jer sâm je Herod poslao da Ivana uhite i svežu ga u tamnici zbog Herodijade, žene svojega brata Filipa kojom se bio oženio. 18Jer je Ivan govorio Herodu: »Nije ti dopušteno imati ženu svojega brata.« 19A Herodijada mu zamjerala i htjela ga ubiti, ali nije mogla, 20jer je Herod poštovao Ivana i štitio ga, znajući da je čovjek pravedan i svet. Kad god bi ga slušao, ostajao bi vrlo zbunjen, a rado ga je slušao. 
21I dođe pogodan dan kad Herod za svoj rođendan priredi gozbu svojim velikašima, časnicima i galilejskim prvacima. 22I uđe kći Herodijadina. Zaplesavši, svidje se Herodu i onima koji su s njime bili za stolom. Kralj reče djevojci: »Zaišti od mene što hoćeš, i dat ću ti.« 23I zakle joj se čvrsto: »Što god zaišteš od mene, dat ću ti, pa bilo to i pola mojega kraljevstva.« 24Ona izađe i upita svoju majku: »Što da zaištem?« A ona nato reče: »Glavu Ivana Krstitelja!« 25I odmah žurno uđe kod kralja te zaiska: »Hoću da mi evo sad dadneš na pladnju glavu Ivana Krstitelja.« 26Kralj se veoma ražalosti, ali zbog zakletve i zbog onih koji su bili za stolom ne htjede je odbiti, 27nego odmah posla kralj krvnika i zapovjedi da donese Ivanovu glavu. Ovaj ode i odrubi mu glavu u tamnici 28te donese njegovu glavu na pladnju i dade je djevojci, a djevojka je predade svojoj majci. 29Kad su to dočuli Ivanovi učenici, dođoše i uzeše njegovo tijelo te ga položiše u grob.

Povratak apostola
30Potom se apostoli okupe kod Isusa te ga izvijestiše o svemu što su činili i poučavali. 31Tada im reče: »Pođite i vi sámi u osamu, na samotno mjesto, i počinite malo« - jer su mnogi dolazili i odlazili, te nisu imali vremena ni jesti. 32I otploviše lađicom na samotno mjesto, u osamu. 33A dok su odlazili, mnogi ih vidješe i prepoznaše, te se pješice iz svih gradova strčaše onamo i stigoše prije njih.

Isus nahranio pet tisuća ljudi 
34Kad izađe, ugleda veliko mnoštvo i sažali se nad njima jer bijahu kao ovce bez pastira. Tada ih stade poučavati u mnogočemu. 35Nastupi već i kasni sat kad mu njegovi učenici pristupiše i rekoše: »Ovo je mjesto pusto, i već je kasno. 36Otpusti ih neka pođu u okolne zaseoke i sela da kupe sebi štogod da pojedu.« 37A on im odgovori: »Vi im dajte jesti.« A oni mu kažu: »Da pođemo za dvjesta denara kupiti kruha i damo im jesti?« 38Nato ih upita: »Koliko kruhova imate? Idite i vidite.« Kad doznaše, kažu: »Pet, i dvije ribe.« 39I zapovjedi im da sve, po skupinama, posjednu po zelenoj travi. 40I posjedaše redom po stotinu i po pedeset. 41I uzevši pet kruhova i dvije ribe, pogledavši u nebo izreče blagoslov, pa razlomi kruhove te davaše svojim učenicima da iznesu pred njih. I te dvije ribe razdijeli svima. 42I svi jedoše i nasitiše se; 43te nakupiše punih dvanaest košara ulomaka, a i od riba. 44A onih je što jedoše kruhove bilo pet tisuća muškaraca.

Isus hoda po moru
45On odmah nagna svoje učenike da uđu u lađicu i da prijeđu prije njega na drugu obalu prema Betsaidi, dok on otpusti mnoštvo. 46I kad se s njima rastao, ode u goru da se pomoli. 47A kad se spusti večer, lađica bijaše nasred mora, a on sam na kopnu. 48I vidjevši ih kako se muče veslajući, jer im bijaše protivan vjetar, oko četvrte noćne straže dođe k njima hodeći po moru. I htjede ih mimoići, 49a oni, ugledavši ga gdje hodi po moru, pomisliše da je utvara, pa kriknuše. 50Svi ga, naime, ugledaše te se uplašiše. A on odmah progovori s njima i rekne: »Hrabri budite! Ja sam, ne bojte se!« 51I uđe k njima u lađicu, a vjetar utihnu. A oni se veoma, prekomjerno, snebivali u sebi; 52nisu, naime, razumjeli ono s kruhovima, nego im srce bilo otvrdjelo.

Isus iscjeljuje u genezaretskom kraju
53Preplovivši zatim prijeko, dođoše u zemlju genezaretsku i pristadoše. 54Čim izađoše iz lađice, odmah ga prepoznaše. 55Pretrčaše sav onaj kraj i na posteljama stadoše donositi bolesne onamo gdje bi čuli da je on. 56I kamo god bi ulazio - u sela ili u gradove ili u zaseoke - na trgove bi stavljali bolesnike i usrdno ga molili da se dotaknu barem skuta njegove haljine. I koji bi ga se dotakli, spasavali bi se.

Čisto i nečisto
7 Uto se okupe kod njega farizeji i neki od pismoznanaca koji dođoše iz Jeruzalema 2pa zamijetiše da neki od njegovih učenika jedu kruh nečistih, to jest neopranih rúkū. 3Farizeji, naime, i svi Židovi, držeći se predaje starih, ne jedu ako temeljito ne operu ruke. 4Niti s trga što jedu ako se ne operu. Još je mnogo toga što su primili da to drže, kao što je pranje čaša, vrčeva, mjedena posuđa i postelja. 5Tada ga farizeji i pismoznanci upitaju: »Zašto tvoji učenici ne postupaju po predaji starih, nego jedu kruh nečistih rúkū?« 6On im odgovori: »Dobro je prorokovao Izaija o vama, licemjeri, kako je pisano: 
'Ovaj me narod usnama poštuje, a srce mu je daleko od mene. 7Uzalud me pak oni štuju, naučavajući nauke - naloge ljudske.' 
8Napustili ste zapovijed Božju i držite predaje ljudske.« 9I govorio im je: »Lijepo vi to zapovijed Božju dokidate da biste predaju svoju održali! 10Mojsije doista reče: 'Poštuj svoga oca i majku svoju!' i 'Tko prokune oca ili majku, smrću neka se kazni!' 11A vi govorite: 'Rekne li čovjek ocu ili majci: Ono čime bih ti trebao pomoći 'korban' je, to jest 'hramski dar'!' 12- i više mu ne dopuštate išta učiniti za oca ili majku. 13Tako dokidate riječ Božju svojom predajom, koju vi predadoste. I tomu slično još mnogo činite.«
14I dozvavši opet k sebi mnoštvo, govorio im: »Poslušajte me svi i razumijte! 15Ništa što izvana ulazi u čovjeka ne može ga onečistiti, nego ono što iz čovjeka izlazi, to ga onečišćuje.« (16)
17A kad od mnoštva uđe u kuću, upitaše ga njegovi učenici o toj prispodobi. 18I reče im: »Tako? Zar ste i vi nerazumni? Ne shvaćate li da ništa što ulazi u čovjeka izvana, ne može ga onečistiti, 19jer mu ne ulazi u srce, nego u trbuh i izlazi u zahod?« Time proglasi čistim sva jela. 
20Još je govorio: »Ono što iz čovjeka izlazi, to onečišćuje čovjeka. 21Jer iznutra, iz srca čovječjega, izlaze opake namisli, bludništva, krađe, ubojstva, 22preljubi, lakomstva, opakosti, prijevara, razuzdanost, zavist, hula, oholost, bezumlje. 23Sva ta zla iznutra izlaze i onečišćuju čovjeka.«

Sirofeničanka
24Krenuvši odande ode u područje Tira. Uđe u neku kuću i htjede da nitko ne dozna, ali nije mogao ostati skriven, 25nego odmah doču za njega žena čija je kćerkica imala duha nečistoga. Ona dođe i pade mu pred noge. 26A žena bijaše Grkinja, rodom Sirofeničanka. I molila ga da iz njezine kćeri izagna zlog duha. 27On joj govoraše: »Pusti da se najprije nasite djeca! Jer nije pravo uzeti kruh od djece i baciti ga psićima.« 28A ona mu odgovori: »Gospodine, i psići ispod stola jedu od dječjih mrvica.« 29Nato joj reče: »Zbog te riječi idi! Zli je duh izašao iz tvoje kćeri!« 30Ona ode svojoj kući i nađe dijete gdje leži na postelji, a zli je duh bio izašao.

Gluhonijemi
31I ponovno ode iz područja Tira te preko Sidona dođe do Galilejskog mora u područja Dekapolisa. 32I dovedu mu gluha čovjeka, mucavca, pa ga usrdno zamole da stavi na njega ruku. 33On ga izvede nasamo od mnoštva, stavi svoje prste u njegove uši te, pljunuvši, dotaknu njegov jezik. 34I pogledavši u nebo, uzdahnu i reče mu: »Effatha!«, što znači: »Otvori se!« 35I odmah mu se otvoriše uši i razdriješi spona njegova jezika, te stade govoriti ispravno. 36I zabrani im da ikome o tome kazuju. Ali što im je on više branio, to su oni više razglašivali, 37i preko svake mjere zadivljeni govorili: »Sve je dobro učinio! Gluhima daje čuti i nijemima govoriti!«

Isus nahranio četiri tisuće ljudi
8 Onih dana kada se opet skupilo veliko mnoštvo i nisu imali što jesti, on dozva učenike i reče im: 2»Žao mi je mnoštva jer su već tri dana uza me i nemaju što jesti. 3A otpustim li ih gladne njihovim kućama, klonut će putem. Neki su od njih došli izdaleka.« 4Njegovi mu učenici odgovoriše: »Otkuda bi ih tko ovdje u pustinji mogao nahraniti kruhom?« 5On ih upita: »Koliko kruhova imate?« »Sedam«, rekoše mu. 6Tada zapovjedi mnoštvu da posjeda po zemlji. Uze sedam kruhova, izreče hvalu, razlomi ih i davaše svojim učenicima da ih iznesu; i oni ih izniješe pred mnoštvo. 7A imali su i nešto ribica. Blagoslovivši i njih, reče da i to iznesu. 8I jeli su i nasitili se; a od preostalih ulomaka nakupiše sedam košara. 9A bilo ih je oko četiri tisuće. Tada ih otpusti.
10I odmah, ušavši u lađicu sa svojim učenicima, ode u krajeve Dalmanute. 

Farizeji traže znak
11Tada se pojaviše farizeji i stadoše s njime raspravljati. Iskušavajući ga, tražili su od njega znak s neba. 12Uzdahnuvši iz dubine svoje duše, reče: »Zašto ovaj naraštaj traži znak? Zaista, kažem vam, neće se ovomu naraštaju dati znak.« 13Tada, ostavivši ih, opet uđe u lađicu i prijeđe na drugu obalu.

Kvasac farizejski i kvasac Herodov
14A zaboraviše ponijeti kruha; imali su samo jedan kruh sa sobom u lađici. 15A Isus ih je opominjao: »Pazite, čuvajte se kvasca farizejskoga i kvasca Herodova!« 16A oni su među sobom premišljali: »To je zato što kruha nemamo.« 17Zamijetivši to, Isus im reče: »Zašto premišljate o tome da kruha nemate? Zar još ne shvaćate i ne razumijete? Zar još imate srce otvrdjelo? 18Oči imate, a ne vidite? Uši imate, a ne čujete? Zar se ne sjećate? 19Kad sam ono pet kruhova razlomio na pet tisuća, koliko ste punih košara ulomaka nakupili?« Rekoše mu: »Dvanaest.« 20»A kad sam njih sedam na četiri tisuće, koliko ste košara punih ulomaka nakupili?« »Sedam«, kažu mu. 21A on im govoraše: »I još ne razumijete?«

Iscjeljenje slijepca
22Dođu u Betsaidu. I dovedu mu slijepca te ga usrdno zamole da ga se dotakne. 23Uzevši slijepca za ruku, izvede ga izvan sela, te pljunuvši mu u oči i položivši svoje ruke na nj, pitao ga je: »Vidiš li što?« 24On pogleda i reče: »Vidim ljude; kao neka stabla gledam koja hodaju.« 25Zatim mu opet položi ruke na oči, i on progleda i ozdravi, tako da je mogao sve posve jasno vidjeti. 26I posla ga kući, govoreći: »Ne ulazi u selo!«

Ispovijest Petrova
27I ode Isus sa svojim učenicima u sela Cezareje Filipove. Putem je pitao svoje učenike: »Što govore ljudi, tko sam ja?« 28A oni mu rekoše: »Da si Ivan Krstitelj, drugi da si Ilija, neki da si jedan od proroka.« 29Tada ih upita: »A vi, što vi kažete tko sam ja?« Petar nato odgovori: »Ti si Krist!« 30I zaprijeti im da nikomu ne govore o njemu.

Prvi navještaj muke i uskrsnuća
31I stade ih poučavati da Sin Čovječji treba mnogo pretrpjeti, i biti odbačen od starješina, glavara svećeničkih i pismoznanaca, i biti ubijen, i poslije tri dana ponovno ustati. 32Tu im je riječ otvoreno govorio. A Petar ga povuče ustranu te ga stade odvraćati. 33On pak, okrenuvši se, pogleda svoje učenike pa zaprijeti Petru: Odlazi, Sotono! Tamo, za mnom, ti je mjesto! Jer ti na umu nije što je Božje, nego što je ljudsko.«

Potpuna predanost
34Tada dozvavši mnoštvo i svoje učenike, reče im: »Hoće li tko za mnom, slijediti me, neka se odrekne samoga sebe, uzme svoj križ i neka me slijedi! 35Jer tko hoće svoj život spasiti, izgubit će ga; a tko zbog mene i Evanđelja svoj život izgubi, spasit će ga. 36Tľ što koristi čovjeku da stekne sav svijet, a svoj život upropasti? 37Tľ što da čovjek dadne u zamjenu za svoj život? 38Doista, tko se postidi mene i mojih riječi u ovom preljubničkom i grješničkom naraštaju, i Sin Čovječji postidjet će se njega kada dođe u slavi Oca svojega zajedno sa svetim anđelima.«

9 I govorio im je: »Zaista, kažem vam: neki među ovima što su ovdje zasigurno neće okusiti smrti dok ne vide da je kraljevstvo Božje došlo u sili.«

Preobraženje
2I poslije šest dana uzme Isus sa sobom Petra i Jakova i Ivana, te ih povede na visoku goru, u osamu, same, i preobrazi se pred njima. 3Njegove haljine postadoše sjajne, vrlo bijele - tako da ih ni jedan bjelilac na zemlji ne bi mogao toliko izbijeliti. 4I ukaza im se Ilija s Mojsijem, koji bijahu razgovarali s Isusom. 5Tada Petar stade govoriti Isusu: »Rabbi, dobro nam je ovdje biti. Da načinimo tri sjenice: tebi jednu, i Mosiju jednu, i Iliji jednu.« 6Nije, doista, znao što da kaže, jer su bili vrlo prestrašeni. 7I pojavi se oblak koji ih je zasjenjivao, a iz oblaka se začu glas: »Ovo je Sin moj, Ljubljeni. Njega slušajte!« 8I odmah, obazrevši se unaokolo, nikoga više ne vidješe sa sobom do Isusa sama. 
9Dok su silazili s gore, on im zapovjedi da nikomu ne kazuju što su vidjeli, sve dok Sin Čovječji od mrtvih ne ustane. 10I održaše tu riječ među sobom, pitajući se što znači to »od mrtvih ustati«.11Tada ga upitaju: »Zašto pismoznanci govore da najprije treba doći Ilija?« 12A on im reče: »Ilija će, doduše, doći najprije i sve obnoviti. A kako je onda pisano da će Sin Čovječji mnogo trpjeti i biti prezren? 13Ali kažem vam da je Ilija već došao i učiniše mu što su htjeli, kao što je o njemu i pisano.«

Padavičar
14Kad se vratiše k učenicima, ugledaše oko njih veliko mnoštvo i pismoznance gdje s njima raspravljaju. 15I odmah sve ono mnoštvo ugledavši ga iznenadi se; pa pohrliše da ga pozdrave. 16On ih upita: »O čemu to raspravljate s njima?« 17A jedan iz mnoštva odgovori: »Učitelju, doveo sam k tebi svoga sina koji ima duha nijemoga. 18Gdje ga god zgrabi, baca ga, a on se pjeni, škripi zubima i koči se. I rekoh tvojim učenicima da ga izagnaju, no ne mogoše.« 19Tada im on odgovori: »O naraštaju nevjerni! Dokle ću još s vama biti? Dokle li vas podnositi? Dovedite ga k meni!« 
20I dovedoše ga k njemu. I ugledavši ga, duh odmah potrese dječaka te se on padnuvši na zemlju valjao pjeneći. 21Isus upita njegova oca: »Koliko je vremena kako mu se to događa?« A on reče: »Od djetinjstva. 22I često ga baci u vatru i u vodu da ga pogubi. Nego, ako možeš što, pomozi nam, imaj prema nama samilosti!« 23A Isus mu reče: »Što 'ako možeš?' Sve je moguće onomu tko vjeruje!« 24Djetetov otac odmah povika: »Vjerujem! Pomozi mojoj nevjeri!« 
25Vidjevši pak Isus da se mnoštvo odasvud strčava, zaprijeti duhu nečistomu, govoreći: »Nijemi i gluhi duše, ja ti zapovijedam: izađi iz njega i više ne ulazi u nj!« 26Taj onda povika i snažno ga potrese, te izađe. Dječak tada postade kao mrtav, tako da su mnogi rekli da je umro. 27A Isus, uhvativši ga za ruku, podignu ga i on ustade. 28Kad Isus uđe u kuću, njegovi ga učenici zapitaše nasamo: »Kako da ga mi nismo mogli izagnati?« 29Nato im reče: »Ta se vrsta ničim ne može izagnati osim molitvom.«

Drugi navještaj muke i uskrsnuća
30Kad otiđoše odande, prolazili su kroz Galileju. On nije htio da to itko dozna, 31jer je poučavao svoje učenike. Govorio im je: »Sin Čovječji predaje se u ruke ljudima i oni će ga ubiti, ali će on, ubijen, poslije tri dana ustati.« 32Ali oni nisu razumijevali te besjede, a bojali su se pitati ga.

Najveći u kraljevstvu Božjem 
33I dođoše u Kafarnaum. Kad su se našli u kući, on ih upita: »O čemu ste to raspravljali putem?« 34A oni su šutjeli, jer su se putem među sobom sporili tko je najveći. 35Sjednuvši, dozove Dvanaestoricu i reče im: »Hoće li tko biti prvi, neka bude od svih posljednji i svima poslužitelj.« 36I uze malo dijete, stavi ga usred njih te, zagrlivši ga, reče im: 37»Tko god u moje ime primi jedno ovakvo malo dijete, mene prima; a tko god mene prima, ne prima mene, nego Onoga koji je mene poslao.« 

Tko nije protiv nas, za nas je
38Kaza mu Ivan: »Učitelju, vidjesmo jednoga koji u tvoje ime izgoni zle duhove i mi smo mu branili, jer nas ne slijedi.« 39A Isus reče: »Ne branite mu! Jer nema nijednoga tko bi učinio silno djelo u moje ime, i onda me ubrzo mogao pogrditi. 40Tko, naime, nije protiv nas, za nas je. 
41Tko vas, doista, napoji čašom vode u ime toga što ste Kristovi, zaista, kažem vam, zasigurno mu neće propasti plaća.«

Sablazan
42»A tko sablazni jednoga od ovih malenih koji vjeruju u mene, daleko bi mu bolje bilo da sa žrvnjem koji magare okreće, obješenim o svojemu vratu, bude bačen u more. 43Ako te tvoja ruka sablažnjuje, odsijeci je; bolje ti je sakatu ući u život nego s objema rukama otići u pakao, u oganj neugasivi. (44) 45I ako te tvoja noga sablažnjuje, odsijeci je; bolje ti je hromu ući u život nego da te s objema nogama bace u pakao. (46) 47I ako te tvoje oko sablažnjuje, izvadi ga; bolje ti je jednooku ući u kraljevstvo Božje nego da te s oba oka u pakao bace, 48gdje crv njihov ne umire i oganj se ne gasi. 49Jer, svatko će biti ognjem osoljen. 
50Dobra je sol. Ali ako sol postane neslana, čime ćete je začiniti? Imajte sol u sebi i budite u miru jedni s drugima.«

Nerazrješivost ženidbe
10 Krenuvši odande, dođe u područje Judeje, a s onu stranu Jordana. I opet k njemu nahrupi mnoštvo, a on ih je ponovno poučavao kao što bijaše običavao. 2Pristupiše farizeji te su ga, iskušavajući, pitali: »Je li mužu dopušteno ženu otpustiti?« 3A on im odgovori: »Što vam je zapovjedio Mojsije?« 4Oni nato rekoše: »Mojsije je dopustio napisati joj otpusni list i - otpustiti.« 5Isus im onda reče: »Zbog otvrdjelosti vašega srca napisao vam je tu zapovijed. 6Ali od početka stvorenja 'muško i žensko stvori ih. 7Zbog toga će čovjek ostaviti svojega oca i majku te će prionuti uza ženu svoju 8i njih će dvoje biti jedno tijelo.' Tako da više nisu dvoje, nego jedno tijelo. 9Što dakle Bog sjedini, čovjek neka ne rastavlja.« 
10Učenici su ga u kući opet o tome ispitivali, 11pa im reče: »Tko otpusti svoju ženu i oženi se drugom, čini preljub protiv prve. 12I ako žena napusti svojega muža i uda se za drugoga, preljub čini.«

Isus i dječica
 13Donosili su mu dječicu da ih dotakne, a učenici im priječili. 14Vidjevši to, Isus se rasrdi pa im reče: »Pustite dječicu neka dolaze k meni, i ne branite im, jer takvih je kraljevstvo Božje. 15Zaista, kažem vam, tko ne primi kraljevstvo Božje kao malo dijete, zasigurno neće u njega ući.« 16I zagrlivši ih, blagoslivljao ih je, polažući na njih ruke.

Bogataš
 17Dok je polazio na put, netko pritrča, pade pred njim na koljena i upita ga: »Učitelju dobri! Što mi je činiti da baštinim život vječni?« 18A Isus mu reče: »Što me zoveš dobrim? Nitko nije dobar do Bog jedini. 19Zapovijedi znadeš: 'Ne ubij, ne učini preljuba, ne ukradi, ne posvjedoči lažno, ne prevari, poštuj svojega oca i majku!'« 20On mu nato reče: »Učitelju! Sve sam to držao od svoje mladosti.« 21Pogledavši na nj, Isus ga zavoli te mu reče: »Jedno ti nedostaje! Idi, prodaj sve što imaš i daj siromasima, pa ćeš imati blago na nebu. Onda dođi i slijedi me!« 22A on se snuždi zbog te riječi, te ode žalostan jer je imao velik imetak. 
23Pogledavši Isus unaokolo, reče svojim učenicima: »Kako li će teško imućnici ući u kraljevstvo Božje!« 24Učenici su bili zapanjeni njegovim riječima, ali im Isus opet reče: »Djeco! Kako je teško ući u kraljevstvo Božje! 25Lakše je devi proći kroz iglene ušice negoli bogatašu ući u kraljevstvo Božje.« 26A oni se još više snebivali govoreći jedni drugima: »A tko se onda može spasiti?« 27Pogledavši ih, Isus reče: »Ljudima je nemoguće, ali ne Bogu; jer je Bogu sve moguće!«

Nagrada učenicima
28Petar mu stade govoriti: »Evo, mi sve ostavismo i tebe slijedimo.« 29Isus reče: »Zaista, kažem vam, nema nijednoga koji bi zbog mene i zbog Evanđelja ostavio kuću ili braću ili sestre ili majku ili oca ili djecu ili njive, 30a da neće sada u ovome vremenu s progonstvima primiti stostruko: i kuće i braću i sestre i majke i djecu i njive, a u budućem svijetu život vječni. 31A mnogi će prvi biti posljednji, i posljednji prvi.«

Treći navještaj muke i uskrsnuća
32I bijahu na putu uzlazeći u Jeruzalem. Isus je išao pred njima; bili su zapanjeni, a oni koji su ih slijedili, prestrašeni. I uzevši opet Dvanaestoricu, stade im kazivati što mu se ima dogoditi: 33»Evo, uzlazimo u Jeruzalem, i Sin Čovječji bit će predan glavarima svećeničkim i pismoznancima. Oni će ga osuditi na smrt i predati poganima, 34izrugati ga i ispljuvati, izbičevati i ubiti, ali on će poslije tri dana ustati.«

Zahtjev Zebedejevih sinova
 35I pristupe k njemu Jakov i Ivan, Zebedejevi sinovi, govoreći: »Učitelju, htjeli bismo da nam učiniš što zaištemo od tebe.« 36Upita ih: »Što hoćete od mene da vam učinim?« 37A oni mu rekoše: »Daj nam da u slavi tvojoj sjednemo jedan tebi zdesna, a drugi slijeva.« 38A Isus im reče: »Ne znate što ištete. Možete li piti čašu koju ja pijem, ili se krstiti krštenjem kojim se ja krstim?« 39Oni mu rekoše: »Možemo.« Reče im Isus: »Čašu koju ja pijem pit ćete, i krštenjem kojim se ja krstim bit ćete kršteni, 40ali nije moje dati vam da sjednete meni zdesna ili slijeva, nego je to za one kojima je pripravljeno.« 
41Čuvši to, ostala se desetorica stadoše srditi na Jakova i Ivana. 42Dozvavši ih k sebi, Isus im reče: »Znate da oni koji se smatraju vladarima narodā gospoduju njima, i velikaši ih njihovi drže pod svojom vlašću. 43Nije tako među vama. Nego, tko hoće biti velik među vama, neka bude vaš poslužitelj, 44i tko hoće biti među vama prvi, neka bude sluga svima. 45Jer i Sin Čovječji nije došao da mu služe, nego da služi i život svoj dade kao otkupninu za mnoge.«

Jerihonski slijepac
46I dođu u Jerihon. A kad je izlazio iz Jerihona sa svojim učenicima i brojnim mnoštvom, sjedio je kraj puta slijepi prosjak Bartimej, sin Timejev. 47Čuvši da je to Isus Nazarećanin, stade vikati: »Sine Davidov, Isuse, smiluj mi se!« 48I mnogi su ga opominjali da zašuti, ali je on vikao još jače: »Sine Davidov, smiluj mi se!« 49Isus se zaustavi i reče: »Pozovite ga!« I pozovu slijepca govoreći mu: »Hrabar budi! Ustani, zove te!« 50A on, zbacivši svoj ogrtač, skoči i dođe k Isusu. 51Isus ga nato upita: »Što hoćeš da ti učinim?« Slijepac mu odgovori: »Učitelju moj, da progledam!« 52Tada mu Isus reče: »Idi, vjera te tvoja spasila.« I odmah progleda te ga je putem slijedio.

Ulazak u Jeruzalem
11 Kad se približe Jeruzalemu, Betfagi i Betaniji, do Maslinske gore, pošalje on dvojicu svojih učenika 2i reče im: »Idite u selo što je pred vama, i čim u njega uđete, naći ćete privezano magare na koje još nitko od ljudi nije zajahao. Odriješite ga i dovedite! 3Ako vam tko rekne: 'Što to činite?' - recite: 'Gospodinu treba', i odmah će ga vratiti ovamo.« 4Oni otiđoše i nađoše magare privezano vani pred vratima na cesti i odriješe ga. 5Neki što su ondje stajali pitali su ih: »Što radite i driješite to magare?« 6A oni im rekoše kao što im zapovjedi Isus, i ovi ih pustiše. 7I dovedu magare k Isusu, stave na njega svoje haljine, i on zajaha na njeg. 8Mnogi prostriješe svoje haljine po putu, a drugi nasjekoše zelenih grana po poljima. 9I oni što su išli pred njim i oni koji su ga slijedili, klicali su: »Hosanna! Blagoslovljen Onaj koji dolazi u ime Gospodnje! 10Blagoslovljeno kraljevstvo oca našega Davida koje dolazi! Hosanna na visinama!« 
11I uđe u Jeruzalem, u Hram. Promotri sve unaokolo, pa kako već bijaše kasno uvečer, ode s Dvanaestoricom u Betaniju.

Nerodna smokva
12Sutradan, kad izađoše iz Betanije, on ogladnje. 13Opazivši izdaleka olistalu smokvu, priđe ne bi li na njoj što našao. Kad priđe, ne nađe ništa osim lišća, jer još ne bijaše vrijeme smokvama. 14I reče joj: »Dovijeka nitko više ploda s tebe ne pojeo!« I njegovi su učenici to čuli.

Čišćenje Hrama
15I dođu u Jeruzalem. On uđe u Hram i stade istjerivati one koji su prodavali i kupovali u Hramu. Isprevrta stolove mjenjačima novca i klupe prodavačima golubova; 16i nije dopuštao da itko pronese išta kroz Hram. 17Poučavao ih je govoreći: »Nije li pisano: 'Dom moj zvat će se Dom molitve svim narodima?' A vi ste učinili od njega pećinu razbojničku.« 18Dočuli to glavari svećenički i pismoznanci te su tražili kako da ga pogube, ali su ga se bojali, jer je mnoštvo bilo zadivljeno njegovim učenjem. 19I kad bi nastupila večer, izlazili su iz grada. 

Usahla smokva
20Prolazeći onuda ujutro opaziše smokvu usahlu sve do korijenja. 21A Petar, prisjetivši se, reče mu: »Rabbi, pogledaj! Usahnula je smokva koju si prokleo.« 22Odgovori mu Isus: »Imajte vjeru Božju! 23Zaista, kažem vam, rekne li tko ovoj gori: 'Digni se i baci se u more', i ne posumnja u svojemu srcu, nego vjeruje da to što kaže i biva, bit će mu! 24Stoga vam kažem: sve što molite i ištete, vjerujte da ste primili, i bit će vam. 25I kad ustanete da molite, oprostite ako imate štogod protiv koga, da i vama Otac vaš koji je na nebesima oprosti vaše prijestupe.« (26) 

Odakle Isusu vlast?
27I dođu opet u Jeruzalem. Dok je hodao po Hramu, pristupe mu glavari svećenički, pismoznanci i starješine. 28Pitali su ga: »Kojom vlašću to činiš? Tko ti dade tu vlast da to činiš?« 29A Isus im reče: »I ja ću nešto upitati vas. Odgovorite mi, pa ću vam reći kojom vlašću ovo činim. 30Je li krštenje Ivanovo bilo od Neba ili od ljudi? Odgovorite mi!« 31A oni stadoše premišljati među sobom govoreći: »Reknemo li 'od Neba', reći će: 'Zašto mu onda ne povjerovaste?' 32Nego, da reknemo: 'Od ljudi?'« Bojali su se mnoštva jer su svi smatrali Ivana doista prorokom. 33I odgovoriše Isusu: »Ne znamo.« A Isus im reče: »Ni ja vama neću kazati kojom vlašću ovo činim.«

Zli vinogradari
12 I stade im govoriti u prispodobama. »Čovjek posadi vinograd i ogradi ga plotom, iskopa tijesak, sagradi kulu, predade ga u zakup vinogradarima i otputova. 2I u pogodno vrijeme posla vinogradarima slugu da uzme od njih od vinogradskoga uroda. 3A oni ga uhvatiše, istukoše i otpraviše praznih ruku. 4Opet posla k njima drugoga slugu. I njemu razbiše glavu i pogrdiše ga. 5I opet posla jednoga, a njega ubiše. Tako i mnoge druge: jedne istukoše, a druge pobiše. 6Još je imao jednoga, ljubljenog sina. Njega naposljetku posla k njima, govoreći: 'Poštovat će moga sina!' 7No ti vinogradari rekoše jedni drugima: 'Ovo je baštinik! Hajde da ga ubijemo i baština će biti naša!' 8I uhvatiše ga, ubiše i izbaciše izvan vinograda. 9Što će dakle učiniti gospodar vinograda? Doći će i pogubiti te vinogradare i vinograd dati drugima. 10Niste li čitali ovo Pismo: 'Kamen koji odbaciše graditelji, taj postade glavnim ugaonim kamenom. 11Od Gospodina to dođe i čudesno je u očima našim'!« 
12I tražili su da ga uhite, ali se pobojaše mnoštva; jer razumješe da je protiv njih izrekao tu prispodobu. Tada ga ostaviše i otiđoše.

Pitanje o porezu
13Tada pošalju k njemu neke od farizeja i herodovaca kako bi ga uhvatili u riječi. 14Dođoše i reknu mu: »Učitelju! Znamo da si istinit i da ti nije stalo ni do koga, jer ne gledaš tko je tko, nego po istini učiš putu Božjemu. Je li dopušteno davati porez caru, ili nije? Da damo, ili ne damo?« 15A on, poznavajući njihovo licemjerje, reče im: »Zašto me iskušavate? Donesite mi denar da ga vidim.« 16Oni mu donesoše. I upita ih: »Čiji je ovo lik i natpis?« »Carev!«, rekoše mu. 17A Isus im reče: »Caru podajte carevo, a Bogu Božje!« A oni su mu se divili.

Uskrsnuće i ženidba 
18I dođu k njemu saduceji koji tvrde da nema uskrsnuća. Pitali su ga: 19»Učitelju! Mojsije nam je napisao: 'Umre li komu brat i ostavi ženu, a djeteta ne ostavi, neka njegov brat uzme tu ženu i podigne potomstvo svojemu bratu.' 20Bilo je sedmero braće. I prvi uze ženu i umre i ne ostavi potomstva. 21Uze je tada drugi i umrije ne ostavivši potomstva; isto tako i treći. 22I nijedan od sedmorice ne ostavi potomstva. Posljednja od sviju umrije i ta žena. 23O uskrsnuću, kad uskrsnu, komu će od njih ona biti ženom? Jer su je za ženu imala sedmorica.« 24Isus im reče: »Niste li u zabludi stoga što ne poznajete ni Pisama ni sile Božje? 25Kad od mrtvih ustanu, niti se žene niti udaju, nego su kao anđeli na nebesima. 26A što se tiče mrtvih, da ustaju, niste li čitali u Mojsijevoj knjizi, u odlomku o grmu, kako Mojsiju reče Bog: 'Ja sam Bog Abrahamov i Bog Izakov i Bog Jakovljev'? 27On nije Bog mrtvih, nego živih. U velikoj ste zabludi.«

Najveća zapovijed
28Pristupivši jedan od pismoznanaca, koji je slušao gdje oni raspravljaju, i primijetivši kako im je dobro odgovorio, upita ga: »Koja je zapovijed prva od sviju?« 29Isus odgovori: »Prva je: 'Čuj, Izraele: Gospodin Bog naš, Gospodin je jedini! 30Zato ljubi Gospodina Boga svojega iz svega srca svojega, i iz sve duše svoje, i iz sve pameti svoje, i iz sve snage svoje!' 31Druga je ova: 'Ljubi bližnjega svojega kao sebe samoga!' Druge veće zapovijedi od ovih nema.« 32Reče mu pismoznanac: »Dobro, učitelju! Po istini si rekao: On je jedini, i nema drugoga osim Njega. 33I Njega ljubiti iz svega srca, i iz sve misli, i iz sve snage, i ljubiti bližnjega kao sebe samoga, više je nego sve paljenice i žrtve.« 34Vidjevši kako on pametno odgovori, Isus mu reče: »Nisi daleko od kraljevstva Božjega.« I nitko se više nije usuđivao išta ga zapitati.

Sin i Gospodin Davidov
35Poučavajući u Hramu, Isus stade govoriti: »Kako to da pismoznanci kažu da je Krist sin Davidov? 36Sâm David reče u Duhu Svetome: 'Reče Gospodin Gospodinu mojemu: Sjedni meni zdesna dok neprijatelje tvoje ne položim pod noge tvoje.' 37Sâm ga David zove Gospodinom; otkuda mu je onda sin?« I veliko ga mnoštvo slušalo s užitkom.

Čuvajte se pismoznanaca!
38A on im je u svojoj pouci govorio: »Čuvajte se pismoznanaca koji vole hodati u dugim haljinama, pozdrave na trgovima, 39prva sjedala u sinagogama i čelna mjesta na gozbama; 40koji proždiru kuće udovičke, a pod izlikom dugih molitava. Oni će primiti strožu osudu.«

Dar udovičin
41Onda sjede nasuprot riznici te je promatrao kako ljudi u riznicu ubacuju bakrene novčiće. Mnogi su bogataši ubacivali mnogo. 42Dođe i neka siromašna udovica i ubaci dvije lepte, što čini jedan kvadrant. 43Tada dozvavši svoje učenike, reče im: »Zaista, kažem vam, ova je siromašna udovica ubacila više od svih koji su ubacivali u riznicu, 44jer svi su oni ubacili od svoga suviška, a ona je od svoje oskudice ubacila sve što je imala - sve što joj je za život.«

Propast Jeruzalema i svršetak svijeta
13 Kad je izlazio iz Hrama, rekne mu jedan od njegovih učenika: »Učitelju! Pogledaj kakva li kamenja i kakvih li zdanja!« 2Isus mu reče: »Vidiš li ova golema zdanja? Ne, ni kamen na kamenu neće se ovdje ostaviti nerazvaljen.« 
3Dok je na Maslinskoj gori sjedio nasuprot Hramu, pitali su ga nasamo Petar, Jakov, Ivan i Andrija: 4»Reci nam kada će to biti i koji je znak kada se sve to ima izvršiti?« 5Tada im Isus stade govoriti: »Pazite da vas tko ne zavede. 6Mnogi će doći u moje ime govoreći: 'Ja sam!' I mnoge će zavesti. 7A kad dočujete za ratove i glasine o ratovima, ne uznemirujte se, treba se to dogoditi, ali to još nije svršetak. 8Ustat će, naime, narod protiv naroda i kraljevstvo protiv kraljevstva, i bit će potresa po raznim mjestima, bit će gladi. To je početak porođajnih muka. 
9A vi pazite sami na sebe! Predavat će vas vijećima i bičevat će vas u sinagogama. I stajat ćete zbog mene pred upraviteljima i kraljevima, njima za svjedočanstvo. 10A treba da se najprije svim narodima propovijeda Evanđelje. 
11I kad vas povedu da vas izruče, ne brinite se unaprijed što ćete govoriti, nego što vam se u onaj čas dadne, to govorite, jer niste vi koji govorite, nego Duh Sveti. 12I brat će brata predavati na smrt i otac dijete; i djeca će ustajati na roditelje i ubijati ih. 13I svi će vas zamrziti zbog imena mojega. Ali onaj koji ustraje do svršetka, bit će spašen. 
14A kad vidite 'gnusobu pustošenja' da stoji gdje ne smije biti - tko čita, neka shvati - neka tada oni koji budu u Judeji bježe u gore; 15tko pak bude na krovu, neka ne silazi i ne ulazi u kuću uzeti što iz nje. 16I tko bude u polju, neka se ne vraća natrag uzeti svoj ogrtač. 17Jao trudnicama i dojiljama u one dane! 18Molite da se to ne dogodi zimi, 19jer će onih dana biti nevolja kakve nije bilo od početka stvorenja, koje Bog stvori, pa sve dosad, niti će je zasigurno ikada biti. 20I kad Gospodin ne bi skratio te dane, ne bi se spasilo nijedno tijelo. Ali zbog izabranih, koje izabra, skratio je te dane. 21I ako vam tada tko rekne: 'Evo ovdje Krista! Eno ga ondje!' - ne vjerujte! 22Jer će ustati lažni kristi i lažni proroci, i pokazivat će znake i čudesa da, bude li moguće, zavedu izabrane. 23Vi pak budite na oprezu! Sve sam vam rekao unaprijed!«

Pojava Sina Čovječjega
24»Ali u one dane poslije te nevolje, sunce će pomrčati, mjesec neće sjaj svoj davati, 25zvijezde će s neba padati i sile će se nebeske poljuljati. 26I tada će ugledati Sina Čovječjega gdje dolazi na oblacima s velikom silom i slavom. 27I tada će odaslati anđele i skupiti svoje izabranike od četiriju vjetara; s kraja zemlje do na kraj neba. 
28A od smokve se poučite prispodobi: kad joj grana već omekša i prolista, znate da je blizu ljeto. 29Tako i vi kad vidite da se ovo zbiva, znajte da je blizu, na vratima. 30Zaista, kažem vam: ovaj naraštaj zasigurno neće proći dok se sve ovo ne zbude. 31Nebo će i zemlja proći, a riječi moje nikada neće proći.«

Budnost
32»A o onom danu i času nitko ne zna: ni anđeli na nebu ni Sin, samo Otac! 33Pazite, bdijte! Ne znate, doista, kad je taj čas. 34Kao kad ono čovjek na odlasku ostavi svoju kuću i preda nadležnost svojim slugama, svakomu svoj posao, a vrataru zapovjedi da bdije. 35Bdijte dakle, jer ne znate kad se gospodar kuće vraća: uvečer ili o ponoći, ili o pjevu pijetlova ili ujutro, 36da vas ne bi, kad se iznenada vrati, našao gdje spavate. 37Što kažem vama, to kažem svima: Bdijte!«

Zavjera protiv Isusa
14 Bijaše dva dana do Pashe i Beskvasnih kruhova. Glavari su svećenički i pismoznanci tražili kako da ga na prijevaru uhite i ubiju. 2Govorili su naime: »Ne za Blagdana, da ne nastane pobuna naroda.« 

Pomazanje u Betaniji
3I dok u Betaniji, u kući Šimuna Gubavca, bijaše za stolom, dođe neka žena s alabastrenom posudicom čiste skupocjene nardove pomasti; i razbivši alabastrenu posudicu izli mu pomast na glavu. 4A neki su se srdili u sebi: »Čemu ovo prosipanje pomasti? 5Jer mogla se ta pomast prodati za više od tristo denara i dati siromasima.« I otresali su se na nju. 6A Isus reče: »Pustite je! Što joj dodijavate? Dobro djelo izvrši na meni. 7Jer siromahe imate uvijek sa sobom i možete im dobro činiti kad god hoćete, a mene nemate uvijek. 8Ona je učinila što je mogla. Unaprijed pomaza moje tijelo za ukop. 9Kažem vam pak, zaista: gdje god se bude propovijedalo Evanđelje, po cijelomu svijetu, kazivat će se i ovo što ona učini - njoj u spomen.«

Juda izdajnik 
10Tada Juda Iskariotski, jedan od Dvanaestorice, ode glavarima svećeničkim da im ga preda. 11Čuvši to, oni se obradovaše i obećaše mu dati novca. A on je tražio kad bi bilo zgodno da ga preda.

Priprema pashalne večere
12I prvoga dana Beskvasnih kruhova, kad se žrtvovala pasha, upitaju ga njegovi učenici: »Gdje hoćeš da odemo i pripravimo ti da blaguješ pashu?« 13On tada pošalje dvojicu svojih učenika i reče im: »Idite u grad i susrest će vas čovjek koji nosi krčag vode. Pođite za njim, 14pa gdje god da uđe, recite domaćinu: 'Učitelj pita: Gdje mi je gostinjska soba u kojoj bih blagovao pashu sa svojim učenicima?' 15A on će vam pokazati prostranu gornju sobu, prostrtu sagovima i pripremljenu. Ondje nam pripravite.« 16Učenici otiđoše, dođoše u grad i nađoše kako im je rekao, te pripraviše pashu.

Najava izdajnika
17A kad se spusti večer dođe on s Dvanaestoricom.
18I dok su bili za stolom i blagovali, Isus reče: »Zaista, kažem vam, jedan će me od vas, koji blaguje sa mnom, izdati.« 19A oni se stadoše žalostiti i govoriti mu jedan za drugim: »Da nisam ja?« 20A on im reče: »Jedan od Dvanaestorice, koji umače sa mnom u zdjelu. 21Jer Sin Čovječji, doduše, odlazi kao što je pisano za njega, ali jao čovjeku onomu koji izdaje Sina Čovječjega! Tomu bi čovjeku bolje bilo da se ni rodio nije.« 

Euharistija - Večera Gospodnja
22I dok su blagovali, uzevši kruh i izrekavši blagoslov, razlomi i dade im, te reče: »Uzmite! Ovo je tijelo moje.« 23I uzevši čašu te izrekavši hvalu, dade im. I pili su iz nje svi. 24I reče im: »Ovo je moja krv Saveza koja se prolijeva za mnoge. 25Zaista, kažem vam, zasigurno više neću piti od trsova roda do onoga dana kad ću ga, novoga, piti u kraljevstvu Božjem.«

Najava Petrova zatajenja 
26Kad otpjevaše hvalospjeve, izađoše na Maslinsku goru. 27I reče im Isus: »Svi ćete se sablazniti. Tľ pisano je: 'Udarit ću pastira, i ovce će se razbježati.' 28Ali nakon što budem uskrišen, ići ću pred vama u Galileju.« 29A Petar mu reče: »Ako se i svi sablazne, ali ja neću.« 30Reče mu nato Isus: »Zaista, kažem ti: Danas, već ove noći, prije no što pijetao dvaput zapjeva, triput ćeš me zanijekati.« 31Ali je on upornije tvrdio: »Bude li trebalo da umrem s tobom, nikako te neću zanijekati.« A tako su i svi govorili.

U Getsemani
32I dođu u predio imenom Getsemani, te on reče svojim učenicima: »Sjednite ovdje dok se ne pomolim.« 33I uzme sa sobom Petra i Jakova i Ivana. Tada ga strah stade obuzimati i tjeskoba pritiskati, 34pa im reče: »Prežalosna mi je duša sve do smrti. Ostanite ovdje i bdijte!« 35I otišavši malo dalje, padao je na zemlju i molio da ga, ako je moguće, mimoiđe ovaj čas. 36I reče: »Abba, Oče! Tebi je sve moguće! Otkloni od mene ovu čašu; ali ne što ja hoću, nego što ti hoćeš.« 37I dođe i nađe ih gdje spavaju, pa reče Petru: »Šimune! Spavaš? Zar nisi mogao ni jedan sat bdjeti? 38Bdijte i molite da ne padnete u napast! Duh je, doduše, voljan, ali je tijelo slabo.« 
39I opet ode i pomoli se govoreći istu besjedu. 40Ponovno dođe i nađe ih gdje spavaju, jer im se oči bijahu sklapale i nisu znali što bi mu odgovorili. 41Dođe i treći put pa im reče: »Još spavate i počivate? Gotovo je! Dođe čas! Evo se Sin Čovječji predaje u ruke grješničke. 42Ustanite, hajdemo! Evo se približio moj izdajnik.«

Isus izdan i uhićen
43I tada, dok je on još govorio, dođe Juda, jedan od Dvanaestorice, i s njime svjetina s mačevima i toljagama, poslana od glavara svećeničkih, pismoznanaca i starješina. 44A njegov izdajnik dao im je znak, govoreći: »Koga poljubim, taj je. Uhitite ga i oprezno odvedite.« 45I čim dođe, pristupi k njemu i reče: »Rabbi!« I poljubi ga. 46Oni podigoše ruke na njega i uhitiše ga. 47A jedan od onih što su stajali ondje, trgnuvši mač, udari slugu velesvećenika i odsiječe mu uho. 48Isus im tada reče: »Kao na razbojnika izađoste s mačevima i toljagama da me uhvatite! 49Svaki sam dan bio s vama u Hramu poučavajući i ne uhitiste me. No neka se ispune Pisma.« 50I ostaviviši ga, svi pobjegoše. 
51A slijedio ga neki mladić ogrnut plahtom po golu tijelu. I uhvate ga, 52a on, ostavivši plahtu, gol pobježe.

Isus pred Kaifom
53Dovedoše Isusa velesvećeniku. I saberu se svi glavari svećenički, starješine i pismoznanci. 54A Petar ga slijedio izdaleka sve do u dvor velesvećenika. I sjedio je sa stražarima grijući se uz vatru. 
55A glavari svećenički i cijelo Vijeće tražili su svjedočanstvo protiv Isusa, da bi ga mogli pogubiti, ali nisu mogli naći - 56jer su mnogi lažno svjedočili protiv njega, ali svjedočanstva im se nisu slagala. 57Neki su tako ustali i lažno svjedočili protiv njega: 58»Mi smo ga čuli gdje govori: 'Ja ću razvaliti ovaj rukom načinjen Hram i za tri dana sagraditi drugi, rukom nenačinjen.'« 59Ali im se ni ovo svjedočanstvo nije slagalo. 
60Tada velesvećenik ustade, stupi u sredinu i upita Isusa: »Zar ništa ne odgovaraš na to što ovi svjedoče protiv tebe?« 61A on je šutio i ništa nije odgovorio. Ponovno ga velesvećenik upita: »Jesi li ti Krist, Sin Blagoslovljenoga?« 62Isus reče: »Ja jesam! I gledat ćete Sina Čovječjega gdje sjedi zdesna Sile i dolazi s oblacima nebeskim.« 63Tada velesvećenik, razdrijevši svoje haljine, reče: »Što nam još trebaju svjedoci? 64Čuli ste hulu. Što vam se čini?« A oni svi presudiše da zaslužuje smrt. 65Potom ga neki stadoše pljuvati, prekrivati mu lice, udarati ga i govoriti mu: »Proreci!« I stražari mu udariše pljuske.

Petar zanijekao Isusa
66I dok je Petar bio dolje u dvorištu, dođe jedna velesvećenikova sluškinja te, 67ugledavši Petra gdje se grije, upilji u njega pogled te reče: »I ti bijaše s Nazarećaninom, Isusom!« 68A on zanijeka: »Ne znam i ne razumijem o čemu govoriš.« I izađe van u predvorje, a pijetao zapjeva. 69A sluškinja, ugledavši ga, stade opet govoriti onima što su okolo stajali: »Ovaj je jedan od njih.« 70A on je opet nijekao. Kratko potom oni koji su ondje stajali opet stadoše govoriti Petru: »Uistinu si jedan od njih; tľ i Galilejac si!« 71A on se stade kleti i zaklinjati: »Ne znam toga čovjeka o kome govorite.« 72I odmah pijetao po drugi put zapjeva. I prisjeti se Petar riječi, koje mu Isus reče: »Prije no što pijetao dvaput zapjeva, triput ćeš me zanijekati.« I briznu u plač.

Isus pred Pilatom
15 Odmah ujutro glavari svećenički zajedno sa starješinama i pismoznancima, cijelo Vijeće, održaše vijećanje, pa svezavši Isusa, odvedoše ga i predadoše Pilatu. 
2I Pilat ga upita: »Jesi li ti kralj židovski?« A on mu odgovori: »Ti kažeš.« 3A glavari su ga svećenički za mnogo toga optuživali. 4Pilat ga opet upita: »Zar ništa ne odgovaraš? Vidi koliko te optužuju!« 5A Isus više ništa ne odgovori tako da se Pilat čudio.
6O Blagdanu bi im puštao jednoga sužnja koga bi iskali. 7Jedan koji se zvao Baraba bijaše zatvoren zajedno s ostalim pobunjenicima, koji su u pobuni počinili umorstvo. 8I dođe svjetina te stade od Pilata iskati to što im je običavao činiti. 9Pilat im odgovori: »Hoćete li da vam pustim kralja židovskoga?« 10Jer je znao da su ga glavari svećenički bili predali iz zavisti. 11Ali glavari svećenički potaknuše svjetinu neka traži da im radije pusti Barabu. 12Pilat im nato opet reče: »Što dakle želite da učinim s ovim koga zovete kraljem židovskim?« 13Oni opet povikaše: »Raspni ga!« 14Nato im Pilat reče: »Tľ što je zla učinio?« Oni povikaše još glasnije: »Raspni ga!« 15Tada im Pilat, hoteći ugoditi svjetini, pusti Barabu, a Isusa, pošto ga dade izbičevati, predade da ga raspnu.

Isusu se izruguju
16Vojnici ga uvedoše u dvor upraviteljev, to jest u pretorij, i sazovu cijelu četu. 17Zaogrnuše ga potom grimizom te spletoše trnov vijenac i stave mu ga na glavu. 18Tada ga stadoše pozdravljati: »Zdravo, kralju židovski!« 19I udarali su ga trskom po glavi, pljuvali na njega i klanjali mu se prigibajući koljena. 20Kad mu se narugaše, svukoše mu grimiz i odjenuše mu njegove haljine.

Raspeće 
I izvedu ga da ga raspnu. 21I prisile nekog prolaznika koji se vraćao s polja, Šimuna Cirenca, oca Aleksandrova i Rufova, da mu ponese križ. 22I dovedu ga na mjesto Golgotu, što znači: »Lubanjsko mjesto«. 23Nudili su mu vino začinjeno smirnom, ali ga on ne uze. 
24Tada ga raspnu. Njegove haljine razdijele bacajući za njih kocku - što će tko dobiti. 25A bijaše treći sat kad ga raspeše. 26Bijaše iznad ispisan i natpis s njegovom krivnjom: 'Kralj židovski'. 27S njime raspnu i dva razbojnika, jednoga njemu zdesna, a drugoga slijeva. (28) 
29A prolaznici su hulili na njega, mašući glavama i govoreći: »Aha, ti što Hram razvaljuješ, i u tri ga dana sagradiš, 30spasi samoga sebe, siđi s križa!« 31Slično su, izrugujući se, govorili među sobom glavari svećenički zajedno s pismoznancima: »Druge je spasio, a sebe ne može spasiti. 32Krist, kralj Izraelov! Neka sada siđe s križa, da vidimo i povjerujemo!« Vrijeđali su ga i oni koji s njime bijahu raspeti.

Isusova smrt
33A kad dođe šesti sat nastade tama po svoj zemlji, sve do devetog sata. 34O devetomu satu povika Isus jakim glasom: »Eloi, Eloi, lema sabahthani?«, što znači: »Bože moj, Bože moj, zašto si me ostavio?« 35A neki koji su ondje stajali, čuvši to, govorili su: »Gle, zove Iliju!« 36Netko pak otrča i namoči spužvu octom, nataknu je na trsku, te mu je davao da pije, govoreći: »Pustite da vidimo dolazi li Ilija da ga skine.« 37A Isus, viknuvši jakim glasom, izdahnu.
38I hramski se zastor razdrije nadvoje, odozgor dodolje. 39A stotnik, koji je stajao nasuprot njemu, vidjevši ga da tako izdahnu, reče: »Uistinu, ovaj čovjek bijaše Sin Božji!« 
40Bijahu tu i neke žene koje su to promatrale izdaleka: među njima Marija Magdalena, i Marija, majka Jakova Mlađega i Josipa, te Saloma. 41One su ga slijedile dok još bijaše u Galileji i posluživale mu, te mnoge druge koje s njime uzađoše u Jeruzalem.

Isusov ukop
42A kad se večer već spustila, budući da bijaše Priprava, dan uoči subote, 43Josip iz Arimateje, ugledan vijećnik, koji i sâm bijaše iščekivao kraljevstvo Božje, dođe, odvaži se, te uđe k Pilatu i zaiska Isusovo tijelo. 44Pilat se začudi da je već umro te dozvavši stotnika, upita ga je li odavno umro. 45I kad dozna od stotnika, darova tijelo Josipu. 46A on kupi platno, skinu tijelo i povi ga u platno te položi u grobnicu, koja bijaše izdubljena u stijeni. I dokotrlja kamen na grobna vrata. 47A Marija Magdalena i Marija Josipova promatrale su gdje ga polažu.

Uskrsnuće Isusovo
16 Kad prođe subota, Marija Magdalena, Marija Jakovljeva i Saloma kupiše mirisne pomasti, kako bi ga došle pomazati. 2I vrlo rano prvoga dana u tjednu, o izlasku sunca, dođu na grob. 3Među sobom su razgovarale: »Tko će nam otkotrljati kamen s grobnih vrata?« 4Pogledaju i spaze da je kamen već otkotrljan; bijaše, doista, vrlo velik. 5I ušavši u grob, ugledaše mladića odjevena u bijelu haljinu gdje sjedi zdesna, i ostadoše užasnute. 6A on im reče: »Neka vas užas ne obuzima! Isusa tražite, Nazarećanina, Raspetoga? Uskrišen je! Nije ovdje! Evo mjesta gdje ga položiše. 7Nego idite, recite njegovim učenicima - i Petru: ide pred vama u Galileju. Ondje ćete ga vidjeti, kao što vam reče.« 8One potom izađoše i pobjegoše od groba; jeza i zaprepaštenje ih obuzimali. I nikomu ništa ne rekoše, jer su se bojale.

Dodatak: Ukazanja i poslanje
9Uskrsnuvši pak rano prvoga dana u tjednu, ukaza se najprije Mariji Magdaleni, iz koje bijaše izagnao sedam zlih duhova. 10Ona ode i dojavi onima koji su bili s njime, koji su žalovali i plakali. 11A oni, čuvši da on živi i da ga je ona vidjela, ne povjerovaše. 
12Poslije toga ukaza se u drugome obličju dvojici od njih, na putu dok su išli u selo. 13Oni otiđoše i dojaviše to ostalima. Ni njima ne povjerovaše. 
14Napokon se pak ukaza Jedanaestorici dok su bili za stolom, i ukori njihovu nevjeru i otvrdjelost srca, što ne povjerovaše onima koji su ga vidjeli uskrsla. 15I reče im: 
»Idite po svemu svijetu, propovijedajte Evanđelje svemu stvorenju. 16Tko uzvjeruje i pokrsti se, bit će spašen, a tko ne uzvjeruje, bit će osuđen. 17A ovi će znaci pratiti one koji uzvjeruju: u moje će ime zle duhove izgoniti, novim će jezicima govoriti, 18svojim će rukama zmije uzimati, i ako što smrtonosno popiju, zasigurno im neće nauditi, na nemoćne će polagati ruke i tima će biti dobro.«

Uzašašće
19I Gospodin Isus, pošto im to izreče, bî uznesen u nebo i sjede zdesna Bogu. 20Oni pak otiđoše i stadoše propovijedati posvuda. Gospodin je s njima surađivao i Riječ potvrđivao popratnim znacima.