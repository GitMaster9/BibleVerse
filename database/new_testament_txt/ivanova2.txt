Naslov i pozdrav
1 Starješina, izabranoj Gospođi i njezinoj djeci, koju ja ljubim u istini - i ne samo ja nego i svi koji istinu poznaju - 2poradi istine koja ostaje u nama i bit će s nama dovijeka. 3Neka s nama bude milost, milosrđe i mir od Boga Oca i od Isusa Krista Sina Očeva u istini i ljubavi!

Jedni druge ljubiti
4Veoma se obradovah što sam među tvojom djecom našao one koji žive u istini, kao što primismo zapovijed od Oca. 5A sada te molim, Gospođo - ne kao da ti novu zapovijed pišem, nego onu koju smo imali od početka - da ljubimo jedni druge. 6A ovo je ljubav: da hodimo po njegovim zapovijedima. Ovo je zapovijed kao što ste čuli od početka - da u njoj hodite.

Zavodnici
7Jer u svijet izađoše mnogi zavodnici koji ne ispovijedaju Isusa Krista koji dolazi u tijelu. To je zavodnik i Antikrist. 8Pazite sebe, da ne izgubite ono što smo radom postigli, nego da primite punu plaću. 9Tko god požuri naprijed i ne ostane u Kristovu nauku, nema Boga; tko ostaje u nauku, taj ima i Oca i Sina. 10Ako tko dolazi k vama i ne donosi taj nauk, ne primajte ga u kuću i ne pozdravljajte ga; 11jer tko ga pozdravi, sudionik je u njegovim zlim djelima.

Završetak
12Premda bih vam mnogo imao pisati, ipak ne htjedoh na papiru i crnilom, već se nadam da ću se pojaviti kod vas te iz usta k ustima govoriti da vaša radost bude potpuna.
13Pozdravljaju te djeca tvoje izabrane Sestre.