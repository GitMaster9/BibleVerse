Naslov i pozdrav
1 Pavao, Silvan i Timotej crkvi Solunjana u Bogu Ocu našemu i Gospodinu Isusu Kristu. 2Milost vam i mir od Boga Oca našega i Gospodina Isusa Krista.

Zahvala Bogu za Solunjane
3Dužni smo zahvaljivati Bogu uvijek za vas, braćo, kao što dolikuje, jer vaša vjera izobilno raste i ljubav se svakog pojedinog od vas sviju prema drugima uvećava, 4tako da se mi sami ponosimo vama u crkvama Božjim zbog vaše postojanosti i vjere u svim vašim progonstvima i nevoljama što ih podnosite, 5a očitovanje su pravednog Suda Božjeg: da se nađete dostojnima kraljevstva Božjega za koje i trpite. 6Jer pravo je pred Bogom da se uzvrati: onima koji vas muče - mukom, 7a vama mučenima, zajedno s nama - spokojem, kad se Gospodin Isus objavi s neba sa svojim silnim anđelima, 8u ognju plamenome, i uzvrati odmazdom onima koji ne poznaju Boga i ne pokoravaju se Evanđelju Gospodina našega Isusa. 9Njih će zapasti kazna, vječna propast, udaljene od lica Gospodnjega i od slave njegove moći 10u onaj Dan kad se dođe proslaviti u svojim svetima i biti divotan u svima koji povjerovaše - jer se povjerovalo našemu svjedočanstvu među vama. 11Zato se i uvijek za vas molimo da vas naš Bog procijeni dostojnima poziva i da silno ispuni svaku želju za dobrotom i svaki čin vjere, 12te da se proslavi ime Gospodina našega Isusa u vama, a vi u njemu, po milosti Boga našega i Gospodina Isusa Krista.

Dan Gospodnji
2 A molimo vas, braćo, što se tiče dolaska Gospodina našega Isusa Krista i našeg okupljanja oko njega, 2ne dajte se brzo smesti u svome shvaćanju, ili se uznemiriti, ni kakvim duhom, ni kakvom riječju, a ni kakvom navodno našom poslanicom, kao da je već sada Dan Gospodnji. 3Neka vas nitko ne zavede ni na koji način. Jer ako prije ne dođe onaj otpad i ne otkrije se Čovjek bezakonja, Sin propasti, 4Protivnik, onaj koji se uzoholjuje nada svime što se zove Bog ili svetinja, te će i u hram Božji zasjesti, predstavljajući se da je on Bog ... 5Ne sjećate li se da sam vam to kazivao dok sam još bio kod vas? 6I znate što ga sada zadržava da bi se otkrio tek u svoje vrijeme. 7Jer tajna bezakonja već djeluje, samo ima tko ga sada zadržava dok ne bude uklonjen. 8A tada će se otkriti Bezakonik, koga će Gospodin Isus pogubiti dahom svojih usta i uništiti pojavljenjem svojega dolaska, 9njega, čiji je dolazak po djelovanju Sotone, sa svom silom i lažnim znamenjima i čudesima, 10i sa svakim nepravednim zavaravanjem onih koji propadaju zato što ljubavi prema istini ne prihvatiše da bi se spasili. 11I stoga im Bog šalje zabludno djelovanje da oni laži povjeruju, 12kako bi bili osuđeni svi koji ne povjerovaše istini, nego pristadoše uz nepravednost.

Budite postojani
13A mi smo dužni zahvaljivati Bogu uvijek za vas, od Gospodina ljubljena braćo, što vas, kao prvine, odabra Bog za spasenje posvećenjem Duha i vjerom u istinu. 14Na to vas i pozva našim Evanđeljem, na posjedovanje slave Gospodina našega Isusa Krista. 15Tako dakle, braćo, budite postojani i držite se predaja u kojima ste poučeni, bilo našom riječju ili poslanicom. 16A sâm Gospodin naš Isus Krist i Bog Otac naš, koji nas uzljubi i po milosti dade vječno ohrabrenje i dobru nadu, 17neka bi ohrabrio vaša srca i utvrdio vas u svakome dobrome djelu i riječi.

Braćo, molite!
3 Najposlije, braćo, molite za nas da riječ Gospodnja trči i proslavlja se kao i kod vas, 2te da se izbavimo od nevaljalih i zlih ljudi, jer nemaju svi vjere. 3Ali vjeran je Gospodin koji će vas okrijepiti i sačuvati od Zloga. 4Uzdamo se pak, u Gospodinu, u vas: da činite i da ćete činiti ono što vam zapovijedamo. 5A neka bi Gospodin upravio vaša srca na ljubav Božju i postojanost Kristovu!

Neće li tko da radi, neka i ne jede!
6Zapovijedamo vam, braćo, u ime Gospodina našega Isusa Krista, da se klonite svakoga brata koji je nemaran i ne živi po predaji koju su primili od nas. 7Doista, sami znate kako nas treba nasljedovati, jer među vama nismo živjeli nemarno, 8niti smo badava jeli ičiji kruh - nego smo u trudu i muci radili noću i danju da ne bismo koga od vas opteretili. 9Ne što ne bismo imali prava, nego da vam sebe dadnemo za uzor da nas nasljedujete. 10Jer kad bijasmo kod vas, ovo vam zapovijedasmo: »Neće li tko da radi, neka i ne jede.« 11Čujemo, doista, da neki među vama žive nemarno; ne rade, a samo naoko rade. 12Takvima pak zapovijedamo i opominjemo u Gospodinu Isusu Kristu neka smireno rade i svoj kruh jedu. 13A vi, braćo, ne posustajte čineći dobro! 14Ako li se tko ne pokorava našoj riječi u ovoj poslanici, pribilježite ga i ne družite se s njime kako bi se posramio. 15Ali ga ne smatrajte za neprijatelja, nego ga opominjite kao brata.

Blagoslov i pozdrav
16A sâm Gospodin mira dao vam mir uvijek i na svaki način. Gospodin sa svima vama.
17Pozdrav mojom rukom, Pavlovom, što je znak u svakoj poslanici: ovako pišem. 
18Milost Gospodina našega Isusa Krista sa svima vama!