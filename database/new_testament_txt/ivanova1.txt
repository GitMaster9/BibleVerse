Riječ života
1 Što bijaše od početka, što smo čuli, što svojim očima vidjeli, u što se zagledali i što naše ruke opipaše o Riječi života - 2a život se očitova, i vidjeli smo, i svjedočimo, i navješćujemo vam život vječni koji bijaše kod Oca i nama se očitova - 3što smo vidjeli i čuli, navješćujemo i vama, da i vi imate zajedništvo s nama; a naše je zajedništvo s Ocem i sa Sinom njegovim Isusom Kristom. 4I ovo vam pišemo da naša radost bude potpuna.

Bog je svjetlo
5A ovo je navještaj koji smo čuli od njega i navješćujemo vama: Bog je svjetlo i u Njemu nema nikakve tame. 6Reknemo li da imamo zajedništvo s Njim, a u tami hodimo, lažemo i ne tvorimo istinē. 7Ali ako hodimo u svjetlosti, kao što je On u svjetlosti, imamo zajedništvo jedni s drugima i krv Isusa, Sina njegova, čisti nas od svakoga grijeha.
8Reknemo li da grijeha nemamo, sebe varamo i nema istine u nama. 9Priznajemo li svoje grijehe, vjeran je On i pravedan da nam oprosti grijehe i očisti nas od svake nepravde. 10Reknemo li da nismo zgriješili, činimo ga lašcem i riječ njegova nije u nama.

Isus Krist - žrtva pomirnica
2 Dječice moja, ovo vam pišem da ne griješite. No ako tko zgriješi, imamo zagovornika kod Oca: Isusa Krista, Pravednika. 2On je žrtva pomirnica za grijehe naše; i ne samo naše nego i za grijehe cijeloga svijeta.

Držati njegove zapovijedi
3A po ovome znamo da ga poznajemo: ako njegove zapovijedi držimo. 4Tko govori: »Poznajem ga«, a ne drži njegovih zapovijedi, lažac je i nema istine u njemu; 5a tko njegovu riječ drži, u njemu je uistinu savršena ljubav Božja; po tome znamo da smo u njemu. 6Tko govori da ostaje u njemu, treba i sâm hoditi tako kao što je on hodio.
7Ljubljeni, ne pišem vam novu zapovijed, nego staru zapovijed koju imadoste od početka. Ta je stara zapovijed riječ koju ste čuli. 8Opet, novu vam zapovijed pišem - koja se obistinjuje u njemu i u vama - jer tama prolazi, a istinsko svjetlo već svijetli. 9Tko govori da je u svjetlosti a mrzi svojega brata, u tami je sve dosad. 10Tko ljubi svojega brata, u svjetlosti ostaje i u njemu nema sablazni. 11Ali tko mrzi svojega brata, u tami je, te u tami hodi i ne zna kamo ide, jer mu je tama oči zaslijepila.

Ne ljubite svijeta
12Pišem vam, dječice, jer su vam grijesi oprošteni po njegovu imenu. 13Pišem vam, oci, jer ste upoznali Onoga koji je od početka. Pišem vam, mladići, jer ste pobijedili Zloga. 
14Napisah vama, djeco, jer ste upoznali Oca. Napisah vama, oci, jer ste upoznali Onoga koji je od početka. Napisah vama, mladići, jer ste jaki i riječ Božja ostaje u vama, i pobijedili ste Zloga.
15Ne ljubite svijeta, niti ičega u svijetu. Ako tko ljubi svijet, u njemu nema ljubavi Očeve. 16Jer sve što je u svijetu - požuda pÜti, i požuda očiju i uobraženost zbog imetka - nije od Oca, nego od svijeta. 17A svijet sa svojom požudom prolazi; tko pak izvršuje volju Božju, ostaje dovijeka.

Antikristi
18Djeco, posljednji je čas, i kao što ste čuli: Antikrist dolazi, i sad su se već pojavili mnogi antikristi. Odatle znamo da je posljednji čas. 19Od nas izađoše, ali od nas ne bijahu, jer da bijahu od nas, s nama bi bili ostali, nego - neka bjelodano bude da svi oni nisu od nas.
20A vi imate pomazanje od Svetoga, i sve znate. 21Ne pisah vam što ne znate istinu, nego što je znate; kao uostalom i to da nijedna laž nije od istine. 22Tko je lažac ako ne onaj koji niječe da je Isus - Krist? Onaj je Antikrist koji niječe Oca i Sina. 23Tko god niječe Sina, nema ni Oca, a tko priznaje Sina, ima i Oca. 24Vi - ono što ste čuli od početka, neka u vama ostane! Ako u vama ostane ono što ste čuli od početka, i vi ćete ostati u Sinu i Ocu. 25A ovo je obećanje što nam ga on obeća: život vječni.
26Ovo vam napisah o onima koji vas zavode. 27A vi - pomazanje koje primiste od njega u vama ostaje. I ne trebate da vas itko poučava, nego vas njegovo pomazanje poučava o svemu - a istinito je i laž nije - te kao što vas je ono poučilo, ostanite u njemu.

Božja djeca
28I sada, dječice, ostanite u njemu da, kada se on pojavi, pouzdanje imadnemo te se ne postidimo pred njim o njegovu dolasku. 29Ako znate da je on pravedan, spoznajete da je svaki koji čini pravednost od njega rođen.

3 Vidite koliku nam je ljubav dao Otac, da se djeca Božja zovemo, i jesmo. Svijet nas stoga ne poznaje jer njega ne upozna.
2Ljubljeni, sad smo Božja djeca, i još se ne očitova što ćemo biti. Znamo da ćemo, kad se on očituje, biti njemu slični, jer ćemo ga vidjeti kao što jest. 3I tko god ima tu nadu u njega, čisti se kao što je i on čist.
4Tko god čini grijeh, čini i bezakonje; grijeh je bezakonje. 5A znate da se on pojavi da uzme grijehe i da grijeha u njemu nema. 6Tko god u njemu ostaje, ne griješi. Tko god griješi, niti ga je vidio niti upoznao.
7Dječice, neka vas nitko ne zavede. Tko čini pravednost, pravedan je, kao što je i on pravedan. 8Tko čini grijeh, od đavla je; jer đavao griješi od početka. Zato se Sin Božji pojavio da razori djela đavolska.
9Tko god je rođen od Boga, ne čini grijeha, jer sjeme njegovo u njemu ostaje i ne može griješiti, jer je od Boga rođen. 10Po ovome se očituju djeca Božja i djeca đavolska: tko god ne čini pravednost, nije od Boga, a ni onaj koji ne ljubi svojega brata.

Ljubimo jedni druge
11Jer ovo je navještaj koji ste čuli od početka: da ljubimo jedni druge. 12Ne kao Kajin, koji bijaše od Zloga i ubi svojega brata. A zašto ga ubi? Jer njegova djela bijahu zla, a bratovljeva pravedna.
13Tľ ne čudite se, braćo, ako vas svijet mrzi. 14Mi znamo da smo prešli iz smrti u život jer ljubimo braću. Tko ne ljubi, ostaje u smrti. 15Tko god mrzi svojega brata, ubojica je, a znate da ni jedan ubojica nema vječnoga života, koji ostaje u njemu.
16Po tome smo spoznali ljubav što On za nas život svoj položi. I mi smo dužni živote položiti za braću. 17Tko posjeduje zemaljski imetak i vidi svojega brata u potrebi a zatvori pred njim svoje srce, kako da ljubav Božja ostane u njemu?
18Dječice, ne ljubimo riječju i jezikom, već djelom i istinom. 19A po tome ćemo znati da smo od istine, i pred Njim ćemo umiriti svoja srca, 20ako nas naše srce bilo kad osuđuje. Jer Bog je veći od našega srca i znade sve. 21Ljubljeni, ako nas srce naše ne osuđuje, imamo pouzdanje pred Bogom, 22i što god ištemo, primamo od Njega, jer držimo njegove zapovijedi i činimo što je ugodno pred Njim. 23A ovo je njegova zapovijed: da vjerujemo u ime Sina njegova Isusa Krista i ljubimo jedni druge kao što nam je dao zapovijed. 24Tko drži njegove zapovijedi, u Njemu ostaje i On u njemu. I po tome znamo da On ostaje u nama - po Duhu kojeg nam je dao.

Duh Božji i duh Antikristov
4 Ljubljeni, ne vjerujte svakome duhu, nego provjeravajte duhove jesu li od Boga, jer su mnogi lažni proroci izašli u svijet. 2Po ovome prepoznajete Duha Božjega: svaki duh koji ispovijeda da je Isus Krist u tijelu došao, od Boga je; 3a svaki duh koji ne ispovijeda toga Isusa nije od Boga. Takav je onda duh Antikristov, o kome ste čuli da dolazi i sad je već u svijetu.
4Vi ste pak od Boga, dječice, i pobijedili ste ih, jer veći je Onaj koji je u vama negoli onaj koji je u svijetu. 5Oni su od svijeta, stoga od svijeta govore i svijet ih sluša. 6Mi smo od Boga. Tko poznaje Boga, sluša nas, a tko nije od Boga, ne sluša nas. Po tome prepoznajemo duha istine i duha zablude.

Bog je ljubav
7Ljubljeni, ljubimo jedni druge, jer ljubav je od Boga; i tko god ljubi, od Boga je rođen i poznaje Boga. 8Tko ne ljubi, ne poznaje Boga, jer Bog je ljubav. 9U ovome se u nama očitovala ljubav Božja: Bog je Sina svojega jedinorođenoga poslao u svijet da živimo po njemu. 10U ovome je ljubav: ne da smo mi ljubili Boga, nego da je On ljubio nas i poslao svojega Sina kao žrtvu pomirnicu za naše grijehe. 11Ljubljeni, ako je Bog tako ljubio nas, dužni smo i mi ljubiti jedni druge.
12Boga nitko nikad nije gledao; ako ljubimo jedni druge, Bog u nama ostaje, i ljubav je njegova u nama savršena. 13Po ovome znamo da ostajemo u Njemu i On u nama: dao nam je od svojega Duha. 14I mi smo gledali i svjedočimo da je Otac poslao Sina za Spasitelja svijeta. 15Tko ispovijeda da je Isus Sin Božji, Bog ostaje u njemu i on u Bogu. 16I mi smo upoznali ljubav koju Bog ima spram nas i povjerovali joj. Bog je ljubav, i tko ostaje u ljubavi, ostaje u Bogu i Bog ostaje u njemu. 17U ovome se ljubav u nama usavršila, što možemo imati pouzdanje na Dan sudnji, jer kakav je On, takvi smo i mi u ovome svijetu. 18U ljubavi nema straha, nego savršena ljubav protjeruje strah; jer strah se tiče kazne i tko se boji, nije savršen u ljubavi. 19Mi ljubimo, jer je On prvi ljubio nas.
20Ako tko rekne: »Ljubim Boga«, a mrzi svojega brata, lažac je; jer tko ne ljubi svojega brata kojega vidi, ne može ljubiti Boga koga ne vidi. 21I ovu zapovijed imamo od Njega: tko ljubi Boga, da ljubi i svojega brata.

Isus je Krist
5 Tko god vjeruje: »Isus je Krist«, od Boga je rođen i tko god ljubi roditelja, ljubi i od njega rođenoga. 2Po tome znamo da ljubimo djecu Božju kad ljubimo Boga i izvršujemo njegove zapovijedi. 3Jer je ljubav Božja ovo: da njegove zapovijedi držimo, a njegove zapovijedi nisu tegotne. 4Jer tko je rođen od Boga, pobjeđuje svijet, a ovo je pobjeda što pobijedi svijet: vjera naša. 

Isus je Sin Božji
5Tko li je pobjednik svijeta 
ako ne onaj koji vjeruje: 
»Isus je Sin Božji«?
6To je onaj 
koji dođe vodom i krvlju, 
Isus Krist; 
ne samo u vodi nego - 
u vodi i krvi; 
a Duh je taj koji svjedoči, 
jer je Duh istina. 
7Jer troje su što svjedoče: 
8Duh, i voda, i krv; 
i to je troje jedno.
9Ako primamo svjedočanstvo ljudi, svjedočanstvo Božje je veće. Jer ovo je svjedočanstvo Božje: On je svjedočio za svojega Sina. 10Tko vjeruje u Sina Božjega, ima ovo svjedočanstvo u sebi; tko ne vjeruje Bogu, učinio ga je lašcem, jer nije vjerovao u svjedočanstvo kojim je Bog svjedočio za svojega Sina. 11A ovo je svjedočanstvo: Bog nam je dao život vječni, i taj je život u njegovu Sinu. 12Tko ima Sina, ima život; tko nema Sina Božjega, života nema.

Završetak
13Ovo napisah vama koji vjerujete u ime Sina Božjega kako biste znali da imate život vječni.
14I ovo je pouzdanje koje imamo u Njega: ako što ištemo po njegovoj volji, On nas uslišuje. 15I ako znamo da nas uslišuje što god od njega ištemo, znamo da već imamo ono što smo od njega iskali. 
16Vidi li tko svojega brata da griješi grijehom koji nije na smrt, neka zaište i dat će mu život - onima koji čine grijeh što nije na smrt. Postoji i grijeh što je na smrt; za takva ne kažem da bi trebalo moliti. 17Svaka je nepravda grijeh, i postoji grijeh koji nije na smrt. 
18Znamo da svaki koji je rođen od Boga ne griješi, nego ga Rođeni od Boga čuva, i Zlî ga se ne dotiče. 19Znamo da smo od Boga, i da sav svijet počiva u Zlome. 20Ali znamo da je Sin Božji došao i dao nam razbor kako bismo spoznali Istinitoga. I mi smo u Istinitome, u Sinu njegovu Isusu Kristu. On je istiniti Bog i Život vječni. 
21Dječice, sačuvajte se od idolā!