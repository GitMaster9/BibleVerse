Naslov i pozdrav
1 Pavao, apostol - ne od ljudi, niti po čovjeku, nego po Isusu Kristu i Bogu Ocu, koji ga od mrtvih uskrisi, 2i sva braća koja su sa mnom - crkvama u Galaciji. 3Milost vam i mir od Boga, Oca našega, i Gospodina Isusa Krista, 4koji sebe dade za naše grijehe, da nas izbavi iz sadašnjega opakog doba, po volji Boga i Oca našega, 5komu slava u vijeke vjekova! Amen.

Ne postoji drugo evanđelje
6Čudim se što se od Onoga koji vas pozva u Kristovu milost tako brzo preobraćate na neko drugo evanđelje, 7koje i ne postoji. Postoje samo neki drugi koji vas uznemiruju i žele izvrnuti Evanđelje Kristovo. 8Ali kad bismo vam mi, ili kad bi vam anđeo s neba navješćivao evanđelje protivno onome koje vam mi navijestismo, proklet neka je! 9Kao što sam već prije rekao, sad ponovno kažem: navješćuje li vam tko evanđelje protivno onom koje primiste, neka je proklet! 10Nastojim li sad, naime, pridobiti ljude ili Boga? Ili tražim da ljudima ugodim? Kad bih još ljudima ugađao, ne bih bio sluga Kristov.

Pavao - od Boga pozvan i odvojen
11Obznanjujem vam, doista, braćo, da Evanđelje koje navijestih nije od ljudi - 12jer ga ja ne primih ili naučih od čovjeka, nego po otkrivenju Isusa Krista. 13Čuli ste, naime, za moje negdašnje ponašanje u židovstvu, kako sam odveć progonio crkvu Božju i pokušavao je zatrijeti, 14te kako sam napredovao u židovstvu iznad mnogih vršnjaka u svojem narodu, jer sam bio krajnje revan za otačke predaje. 15Ali kad se svidje Bogu - Onomu koji me odvoji od utrobe majke moje i pozva svojom milošću - 16otkriti u meni svojega Sina da ga navješćujem među poganima, odmah, ne posavjetovah se s tijelom i krvlju, 17niti uzađoh u Jeruzalem k onima koji bijahu apostoli prije mene, nego otiđoh u Arabiju, i opet se vratih u Damask. 18Istom poslije tri godine uzađoh u Jeruzalem upoznati Kefu i ostadoh kod njega petnaest dana. 19Od apostolā pak ne vidjeh nikoga drugog osim Jakova, Gospodnjega brata. 20A ono što vam pišem, evo pred Bogom tvrdim: ne lažem. 21Zatim dođoh u sirijske i cilicijske krajeve. 22Po viđenju pak bijah nepoznat judejskim crkvama u Kristu. 23One jedino bijahu čule: »Naš negdašnji progonitelj sada navješćuje vjeru koju je nekoć zatirao.« 24I slavile su Boga zbog mene.

Pavao u Jeruzalemu
2 Zatim nakon četrnaest godina uzađoh opet u Jeruzalem s Barnabom. Sa sobom povedoh i Tita. 2A uzađoh po otkrivenju i izložih im - nasamo onim uglednijima - Evanđelje koje propovijedam poganima, da ne bih možebit, ili da nisam, trčao zalud. 3Pa ni Tit, koji bijaše sa mnom, premda Grk, nije bio prisiljen obrezati se. 4A sve zbog uljezā, lažne braće, što se ušuljaše da uhode slobodu koju imamo u Kristu Isusu, da nas porobe. 5Njima ni za časak ne iskazasmo pokornosti, kako bi istina Evanđelja kod vas ostala. 6A od onih za koje se smatra da su nešto - kakvi god negda bili nije mi do toga, Bog se ne osvrće na čovjekovu vanjštinu - ti mi uglednici doista nisu ništa dometnuli. 7Nego, naprotiv, videći da mi je povjereno Evanđelje za neobrezane, kao Petru za obrezane 8- jer Onaj koji je djelovao po Petru u apostolstvu za obrezane, djelovao je i po meni za pogane - 9i, prepoznavši danu mi milost, Jakov i Kefa i Ivan, koje smatraju stupovima, pružiše meni i Barnabi desnice zajedništva: mi ćemo k poganima, a oni k obrezanima. 10Samo neka se sjećamo siromaha, što sam revno i činio. 

U Antiohiji
11A kad Kefa dođe u Antiohiju, u lice mu se suprotstavih, doista je zavrijedio osudu: 12jer prije no što će doći neki od Jakova blagovao je zajedno s poganima, a kad oni dođoše, povlačio se i odvajao od njih bojeći se onih iz obrezanja. 13Njemu se prijetvorno pridružiše i ostali Židovi, tako da je i Barnaba bio zaveden njihovom prijetvornošću. 
14Ali kad vidjeh da ne hode pravo, po istini Evanđelja, rekoh Kefi pred svima: »Ako ti, koji si Židov, živiš poganski, a ne židovski, kako možeš prisiljavati pogane da žive židovski?« 15Mi, po naravi Židovi a ne grješnici iz poganstva, 16znamo: čovjek nije opravdan djelima Zakona, akoli ne po vjeri Isusa Krista; zato i mi u Krista Isusa uzvjerovasmo da bismo bili opravdani vjerom Kristovom, a ne djelima Zakona - budući da djelima Zakona nitko neće biti opravdan. 17Ako se pak, tražeći da se opravdamo u Kristu, pokažemo i sami grješnici, nije li onda Krist poslužitelj grijeha? Nipošto! 18Jer ako ponovno gradim ono što razvalih, pokazujem da sam prijestupnik. 19Doista: Zakonom ja Zakonu umrijeh - da bih živio Bogu. S Kristom sam raspet; 20živim, ali ne više ja, nego Krist živi u meni. A što sada živim u tijelu, živim u vjeri Sinu Božjemu koji me je ljubio i samoga sebe za mene predao. 21Ne dokidam milost Božju, jer ako je pravednost po Zakonu, onda Krist umrije nizašto.

Vjera i djela Zakona
3 O nerazumni Galaćani! Tko li opčini vas pred čijim je očima Isus Krist bio ocrtan kao raspeti? 2Od vas želim doznati samo ovo: primiste li Duha po djelima Zakona ili vjerom u poruku? 3Tako li ste nerazumni? Započeli ste u Duhu, pa zar da sada u tijelu dovršite? 4Toliko li ste toga pretrpjeli zalud? A kad bi doista bilo zalud! 5Onaj dakle koji vam Duha pribavlja i koji među vama čini silna djela - je li to po djelima Zakona ili po vjeri u poruku? 6Kao što Abraham povjerova Bogu i uračuna mu se u pravednost, 7tako i vi shvatite: oni od vjere, to su sinovi Abrahamovi. 8A Pismo - predvidjevši da će Bog vjerom pogane opravdati - unaprijed navijesti Abrahamu: »U tebi će blagoslovljeni biti svi narodi!« 9Tako su oni od vjere blagoslovljeni s vjernikom Abrahamom. 
10Doista, koji su god od djelā Zakona, pod prokletstvom su. Jer je pisano: »Proklet svaki koji ne ustraje u svemu što je napisano u knjizi Zakona, da to izvrši.« 11A da se po Zakonu nitko ne opravdava pred Bogom, jasno je jer: »Pravednik će od vjere živjeti.« 12Zakon pak nije od vjere, već: »Tko ga vrši, živjet će po njemu.« 

Krist - otkupitelj od prokletstva Zakona
13Krist nas otkupi od prokletstva Zakona za nas postavši prokletstvom - tľ pisano je: »Proklet svaki koji visi na drvetu« - 14da bi Abrahamov blagoslov, u Kristu Isusu, na pogane došao i da bismo po vjeri primili obećanje Duha. 15Braćo, po ljudsku govorim: i ljudski valjan savez nitko ne poništava ili mu što dodaje. 16A ova su obećanja izrečena Abrahamu i njegovu potomstvu. Ne kaže: 'i potomstvima', kao o mnogima, nego kao o jednomu: »i potomstvu tvojemu«; to je Krist. 17Hoću reći ovo: Zakon koji je nastao četiri stotine i trideset godina kasnije ne može dokinuti Saveza prethodno potvrđenog od Boga, te tako obesnažiti obećanje. 18Jer ako je baština od Zakona, onda više nije od obećanja. Ali je Bog Abrahama obdario po obećanju.

Čemu Zakon? 
19Čemu onda Zakon? On bî pridodan zbog prekršajā dok ne dođe potomstvo kojemu je obećanje dano; priopćen je po anđelima, rukom posrednika. 20Gdje je pak samo jedan, nema posrednika. A Bog je jedan.
21Zakon dakle nasuprot obećanjima Božjim? Nipošto! Jer da je dan Zakon koji bi mogao oživljavati, pravednost bi doista dolazila od Zakona. 22Ali Pismo sve zatvori pod grijeh da se, vjerom Isusa Krista, obećanje dadne onima koji vjeruju. 23Prije dolaska vjere, pod Zakonom čuvani, bijasmo zatvoreni - za vjeru koja se imala otkriti. 24Tako je Zakon postao naš pratitelj do Krista, da bismo vjerom bili opravdani. 25A s dolaskom vjere, nismo više pod pratiteljem. 26Doista, svi ste sinovi Božji po vjeri u Kristu Isusu; 27jer koji ste u Krista kršteni, Krista zaodjenuste. 28Nema više Židova ili Grka, nema više roba ili slobodnjaka, nema više muška ili ženska, jer ste vi svi jedno u Kristu Isusu. 29Ako ste pak Kristovi, onda ste potomstvo Abrahamovo, baštinici po obećanju.

Posinjenje
4 Ali kažem, za sve vrijeme dok je baštinik malodoban, ni u čemu se ne razlikuje od roba, premda je gospodar svega; 2nego je pod skrbnicima i upraviteljima sve do roka što ga odredi otac. 3Tako i mi, dok bijasmo malodobni, bijasmo robovi počelima svijeta. 4A kad dođe punina vremena, posla Bog Sina svojega, rođena od žene, rođena pod Zakonom, 5da otkupi one pod Zakonom, kako bismo primili posinjenje. 6A budući da ste sinovi, Bog u naša srca posla Duha Sina svojega koji kliče: »Abba, Oče!« 7Tako nisi više rob, već sin; ako pak sin, onda i baštinik po Bogu.
8Ali onda, dok još niste poznavali Boga, robovali ste bogovima koji to po naravi nisu. 9Ali sada, spoznavši Boga, ili bolje: kad ste od Boga spoznati, kako se opet vraćate slabašnim i bijednim počelima kojima opet, kao i prije, želite robovati? 10Vi pomno držite dane i mjesece, i vremena i godine. 11Bojim se za vas, da se možda nisam oko vas uzalud trudio!

Pavao i Galaćani
12Budite kao ja, braćo, molim vas; jer i ja sam kao vi. Nikakvē mi nepravdē niste učinili. 13A znadete da vam prvi puta navijestih Evanđelje kad bijah bolestan u tijelu. 14I ovu svoju kušnju, u tijelu mojemu, niste ni prezreli ni odbacili, nego ste me primili kao anđela Božjega, kao Krista Isusa. 15Gdje je sada ono vaše blaženstvo? Jer, svjedočim vam: da je bilo moguće, oči biste svoje bili iskopali i meni ih dali. 16Postadoh li vam tako neprijatelj istinu vam govoreći? 
17Oni revnuju za vas, ali ne poradi dobra, već vas žele izdvojiti kako biste vi za njih revnovali. 18U dobru revnovati uvijek je pak dobro, a ne samo ako sam kod vas, 19dječice moja, koju ponovno u trudovima rađam, sve dok se Krist ne oblikuje u vama. 20Htio bih sada biti kod vas i promijeniti svoj glas, jer sam u nedoumici zbog vas.

Hagara i Sara: dva Saveza
21Kažite mi vi koji želite biti pod Zakonom, zar ne čujete Zakon? 22Jer je pisano da je Abraham imao dva sina: jednoga od ropkinje i jednoga od slobodne. 23Ali onaj od ropkinje rođen je po tijelu, onaj pak od slobodne - po obećanju. 24To je rečeno slikovito; jer one su dvije - dva Saveza. Jedan, s gore Sinaja, koji rađa za ropstvo - to je Hagara. 25A ta je Hagara Sinajska gora u Arabiji i odgovara sadašnjem Jeruzalemu, jer sa svojom djecom robuje. 26Ali Jeruzalem koji je gore - slobodan je, i majka je naša. 27Jer je pisano: 
»Raduj se, nerotkinjo, koja ne rađaš! 
Zavrisni i podvikni, ti koja nisi trudova trpjela!
Jer više je djece u napuštene 
no u one što muža ima.«
28A vi ste, braćo, kao Izak, djeca obećanja. 29I kao što je onda onaj po tijelu rođeni progonio onoga po duhu rođenoga, tako je i sad. 30Ali što govori Pismo? »Istjeraj ropkinju i njezina sina, jer ropkinjin sin neće biti baštinik sa sinom slobodne!« 31Zato, braćo, nismo djeca ropkinje, nego slobodne.

Krist nas oslobodi
5 Za slobodu nas Krist oslobodi. Budite dakle postojani i ne dajte se ponovno u jaram ropstva!
2Evo, ja, Pavao, kažem vam: obrežete li se, Krist vam ništa neće koristiti. 3I opet tvrdim svakom čovjeku koji se obreže: dužan je izvršiti sav Zakon. 4Raskinuli ste s Kristom vi koji se u Zakonu hoćete opravdati; ispali ste iz milosti. 5Jer mi po Duhu iz vjere iščekujemo nadu - pravednost. 6Doista: u Kristu Isusu ništa ne vrijedi ni obrezanje ni neobrezanje, nego vjera ljubavlju djelotvorna.
7Dobro ste trčali. Tko li vas je spriječio da se istini ne priklonite? 8Taj nagovor nije od Onoga koji vas poziva! 9Malo kvasca cijelo tijesto ukvasa. 10Pouzdajem se u vas u Gospodinu da nećete ništa drukčije misliti. A tko vas uznemiruje, snosit će osudu, tko god bio! 11A ja, braćo, ako i dalje propovijedam obrezanje, zašto me još progone? Onda je obesnažena sablazan križa. 12O, da bi se i uškopili koji vas uzbunjuju!

Sloboda i ljubav
13Vi ste, braćo, doista, pozvani na slobodu. Samo ne na slobodu za izliku tijelu, nego - ljubavlju služite jedni drugima. 14Jer sav je Zakon u jednoj riječi ispunjen, u ovome: »Ljubi bližnjega svojega kao sebe samoga!« 15Ali ako jedni druge grizete i izjedate, pazite da se međusobno ne proždrete.

Djela tijela i plod Duha
16Ali kažem: po Duhu živite pa nećete popustiti požudi tijela. 17Jer tijelo žudi suprot Duhu, a Duh suprot tijelu. Doista, oni se jedno drugomu protive, da ne činite ono što hoćete. 18Ako vas pak Duh vodi, niste pod Zakonom.
19A očita su djela tijela, koja su: bludnost, nečistota, razvratnost, 20idolopoklonstvo, vračarstvo, neprijateljstva, svađe, ljubomora, srditosti, sebičnosti, razdori, strančarenja, 21zavisti, pijančevanja, pijanke i njima slična. Unaprijed vam kažem, kao što već rekoh: oni koji takvo što čine neće baštiniti kraljevstva Božjega.
22Plod je pak Duha: ljubav, radost, mir, velikodušnost, dobrostivost, dobrota, vjernost, 23blagost, uzdržljivost; protiv ovih nema Zakona.
24A oni koji pripadaju Kristu Isusu raspeše tijelo sa strastima i požudama. 25Ako živimo po Duhu, po Duhu se i vodimo!
26Ne težimo za taštom slavom izazivajući jedni druge i jedni drugima zavideći!

Što tko sije, to će i žeti
6 Braćo, ako bi se tko i zatekao u kakvu prijestupu, vi duhovni takvoga ispravljajte u duhu blagosti. A pazi na samoga sebe da i ti ne upadneš u napast. 2Nosite jedni bremena drugih, i tako ćete ispuniti Kristov zakon. 3Jer ako tko misli da je nešto a nije ništa, sam sebe obmanjuje. 4Neka svatko preispita svoje djelo, pa će se moći u samome sebi dičiti, a ne u drugome. 5Jer će svatko nositi svoje breme.
6Onaj tko se poučava u Riječi, neka dijeli sva dobra s onim tko ga poučava.
7Ne varajte se, Bog se ne da izrugivati! Jer što tko sije, to će i žeti: 8tko sije u svoje tijelo, iz tijela će žeti raspadljivost, a tko sije u duh, iz duha će žeti vječni život. 9A u činjenju dobra ne posustajmo, jer ćemo žeti u svoje vrijeme - ako ne sustanemo! 10Dakle, dok imamo vremena, činimo dobro svima, a osobito onima koji su domaći u vjeri.

Zaključak
11Vidite kolikim vam slovima pišem svojom rukom.
12Oni koji hoće ostaviti dobar dojam u tijelu, takvi vas prisiljavaju na obrezanje - samo da zbog križa Kristova ne bi bili progonjeni. 13Jer ni sami obrezani Zakona ne drže, nego žele da se vi obrežete kako bi se vašim tijelom mogli dičiti. 14A ja se nipošto ne bih dičio ničim do križem Gospodina našega Isusa Krista, po kojemu je meni svijet raspet, i ja svijetu. 15Doista, niti je što obrezanje niti neobrezanje, nego novo stvorenje. 16A na one koji ovo pravilo budu slijedili, te na Izrael Božji - mir i milosrđe!
17Odsad neka mi nitko ne dodijava, jer na svom tijelu nosim biljege Isusove.
18Milost Gospodina našega Isusa Krista s duhom vašim, braćo! Amen.