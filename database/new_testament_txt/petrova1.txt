Naslov i pozdrav
1 Petar, apostol Isusa Krista - doseljenicima Raseljeništva diljem Ponta, Galacije, Kapadocije, Azije i Bitinije, izabranima 2po predznanju Boga Oca, posvećenjem Duha - za poslušnost i poškropljenje krvlju Isusa Krista. Milost vam se i mir umnožili!

Zahvala Bogu za nadu i spasenje
3Blagoslovljen Bog 
i Otac Gospodina našega Isusa Krista, 
koji nas po svojemu velikom milosrđu 
nanovo rodi za živu nadu 
uskrsnućem Isusa Krista od mrtvih, 
4za baštinu neraspadljivu, 
neokaljanu i neuvelu, 
sačuvanu na nebesima za vas 
5koji ste u sili Božjoj, 
po vjeri, 
čuvani za spasenje, 
pripravno da se otkrije 
u vrijeme posljednje.
6Zbog toga usklikujte, premda vam je sada nakratko, bude li trebalo, žalostiti se u različnim kušnjama, 7da bi se prokušanost vaše vjere - skupocjenija od zlata propadljiva, iako ognjem kušana - pokazala na hvalu, slavu i čast pri otkrivenju Isusa Krista, 8koga ljubite iako ga ne vidjeste, u koga vjerujete premda ga još ne gledate, i klikćete neizrecivom i proslavljenom radošću 9što postižete svrhu svoje vjere: spasenje duša.
10To su spasenje istraživali i ispitivali proroci koji su prorekli o vama određenoj milosti, 11ispitujući na koje ili kakvo je vrijeme upućivao Duh Kristov u njima, koji je unaprijed svjedočio o Kristovim patnjama i slavama što su poslije njih imale doći. 12Njima je bilo otkriveno da ne sebi, nego vama posluživahu ono što vam sada, u Duhu Svetom poslanom s neba, objaviše vaši navjestitelji, u što i anđeli žude zaviriti.

Budite sveti
13Zato opašite bokove pameti svoje, budite trijezni i savršeno se pouzdajte u milost koja vam se donosi otkrivenjem Isusa Krista. 14Kao poslušna djeca, ne suobličujte se svojim prijašnjim požudama iz doba neznanja, 15nego kao što je svet Onaj koji vas je pozvao, i vi budite sveti u svemu življenju, 16jer je pisano: »Budite sveti, jer sam ja svet.«
17Tľ ako Ocem nazivate njega koji nepristrano sudi svakomu po djelima, proživite u bogobojaznosti vrijeme svojega boravka ovdje, 18znajući da niste nečim raspadljivim, srebrom ili zlatom, otkupljeni od svojeg isprazna načina življenja, predanog vam od otaca, 19nego dragocjenom krvlju Krista, kao Jaganjca bez mane ili ljage 20- koji bijaše doduše predviđen prije postanka svijeta, a očitovan bî na kraju vremenā poradi vas 21koji ste, po njemu, vjernici u Boga koji ga uskrisi od mrtvih te mu slavu dade - da vaša vjera i nada bude u Bogu.

Bratoljublje
22Pošto ste poslušnošću istini očistili duše svoje za neprijetvorno bratoljublje, žarko uzljubite jedni druge čistim srcem, 23jer ste nanovo rođeni ne iz sjemena raspadljiva, nego neraspadljiva: riječju Božjom - koja živi i ostaje. 24Jer,
»Svako je tijelo kao trava,
i sva slava njegova kao cvijet poljski.
Osuši se trava, uvenu cvijet,
25ali Riječ Gospodnja 
ostaje zauvijek.« 
A ta je riječ naviješteno vam Evanđelje.

'Kamen živi' i 'živo kamenje'
2 Odložite dakle svaku zloću i svaku prijevaru i prijetvornosti i zavisti i sva klevetanja; 2kao tek novorođena dječica čeznite za duhovnim i čistim mlijekom da po njemu uzrastete za spasenje, 3ako »ste okusili da je dobar Gospodin«.
4Pristupite k njemu, kamenu živomu, od ljudi doduše odbačenomu, ali kod Boga izabranom, dragocjenom, 5te se sami kao živo kamenje ugrađujte u duhovnu kuću za sveto svećenstvo, da prinosite duhovne žrtve ugodne Bogu, po Isusu Kristu. 6Jer, u Pismu stoji: 
»Evo, postavljam na Sionu
kamen ugaoni, 
izabran, dragocjen;
i tko u njega vjeruje, 
zasigurno se neće postidjeti.«
7Vama dakle koji vjerujete - čast, a onima koji ne vjeruju - »kamen koji odbaciše graditelji, taj postade glavnim ugaonim kamenom 8i kamenom spoticanja, i stijenom sablazni«; o njega se oni spotiču, neposlušni Riječi, za što su i određeni. 9A vi ste rod izabrani, kraljevsko svećenstvo, sveti puk, narod zadobiven - da razglasite silna djela Onoga koji vas pozva iz tame u čudesno svoje svjetlo; 10vi, nekoć »ne-narod«, sada pak »narod Božji«; vi, »ne-mili«, sada pak »zamilovani«.

Življenje među poganima
11Ljubljeni, molim vas da se kao pridošlice i doseljenici klonite tjelesnih požuda, koje vojuju protiv duše. 12Neka vaše življenje među poganima bude dobro da bi, u onome u čemu vas kleveću kao zločince, promatrajući vaša dobra djela proslavili Boga u dan pohođenja. 13Podređujte se svakoj ljudskoj ustanovi, radi Gospodina: bilo kralju kao vrhovniku, 14ili upraviteljima kao onima koji su od njega poslani da kažnjavaju zločince, a pohvale dobročinitelje. 15Jer ovo je Božja volja: da čineći dobro ušutkate neznanje bezumnikā. 16Kao slobodni ljudi - ali ne kao oni koji slobodu drže tek kao prekrivku zloće, nego kao sluge Božje - 17poštujte svakoga, bratstvo ljubite, Boga se bojte, kralja častite!

Krist pretrpje za vas
18Sluge, budite podložni svojim gospodarima sa svim poštovanjem, ne samo onima dobrima i blagima nego i onima iskvarenima. 19Doista, to je milost ako se tko žalosti što - poradi savjesti prema Bogu - nepravedno trpi. 20Jer kakva li slava ako za svoje griješenje podnosite udaranja? No ako dobro čineći trpite pa podnosite, to je milost pred Bogom. 21Na to ste, doista, pozvani, jer i Krist pretrpje za vas ostavivši vam trag da slijedite njegovim stopama.
22»On grijeha ne počini, 
i ne nađe se prijevare na ustima njegovim«;
23on obasut pogrdama 
nije pogrdom uzvraćao, 
trpeći, nije prijetio, 
nego je to prepuštao Sucu pravednomu. 
24On koji grijehe naše 
ponese u svome tijelu na drvo 
da bismo mi, umrijevši grijesima, 
pravednosti zaživjeli; 
on čijom ste modricom izliječeni. 
25Jer bijaste kao ovce što lutaju, 
ali sada se obratiste 
k Pastiru i Nadgledniku svojih duša.

Žene i muževi
3 Tako i vi, žene, budite podložne svojim muževima; čak ako su i neki neposlušni Riječi da budu pridobiveni bez riječi življenjem svojih žena 2kada promotre vaše življenje u čistoti i poštovanju. 3Vaš ukras neka ne bude izvanjski: pletenje kose, nošenje zlata ili odijevanje haljina, 4nego: čovjek skrovita srca, nepropadljiva - blaga i smirena - duha, što je pred Bogom dragocjeno. 5Jer tako su nekoć sebe ukrašavale i svete žene koje su se uzdale u Boga i bile podložne svojim muževima, 6poput Sare, koja se pokorila Abrahamu nazivajući ga svojim gospodarom. Njezina postajete djeca ako činite dobro i ne bojite se nikakva zastrašivanja.
7Isto tako, vi, muževi, žìvite obzirno sa svojim ženama kao s krhkijom čeljadi, iskazujući im poštovanje i kao subaštinicama milosti života, da vaše molitve ne budu zapriječene. 

Budite puni bratske ljubavi
8Napokon, svi budite jednodušni, suosjećajni, puni bratske ljubavi, milosrdni, ponizni. 9Ne uzvraćajte zlo za zlo, ni pogrdu za pogrdu; naprotiv pak: blagoslivljajte, jer ste na to i pozvani da blagoslov baštinite.
10»Jer tko hoće ljubiti život 
i vidjeti dane sretne,
neka jezik svoj sustegne oda zla,
i neka mu usne ne kazuju prijevare;
11nek se kloni zla i dobro nek čini, 
neka traži mir i za njim teži.
12Jer su oči Gospodnje nad pravednicima,
i uši njegove kod molitava njihovih.
A lice je Gospodnje
suprot onima koji čine zlo.«
13Tko će vam nauditi budete li revnitelji dobra? 14Nego, da vam je i trpjeti zbog pravednosti, blaženi ste! »Ne strahujte zbog njihova zastrašivanja i ne plašite se.«
15Naprotiv - Gospodina Krista svetim držite u svojim srcima, pripravni uvijek na odgovor svakomu koji od vas zatraži razlog nade koja je u vama, 16ali s blagošću i poštovanjem, imajući dobru savjest, tako da oni koji izruguju vaše dobro življenje u Kristu budu postiđeni u onome u čemu vas kleveću. 17Doista, ako je to volja Božja, bolje je trpjeti čineći dobro nego čineći zlo.

Kristov primjer
18Jer i Krist jednom 
radi grijeha pretrpje, 
pravednik za nepravednike, 
da vas privede k Bogu; 
ubijen doduše u tijelu, 
ali oživljen u duhu. 
19U njemu i otide propovijedati 
onim dusima u tamnici, 
20koji nekoć bijahu nepokorni, 
dok ih Božja strpljivost iščekivaše
u danima Noe, 
kad se gradila korablja 
u kojoj se nekolicina, 
to jest osam duša, 
spasi vodom. 
21Njezin preslik, krštenje
- ne uklanjanje tjelesne nečistote,
nego zaziv za dobru savjest 
upravljen Bogu - 
spasava sada i vas
uskrsnućem Isusa Krista 
22koji, otišavši na nebo, 
zdesna je Bogu, 
pošto mu bjehu podloženi 
anđeli i vlasti i sile.

Proživjeti po volji Božjoj
4 Pošto je dakle Krist pretrpio u tijelu, i vi se naoružajte istom mišlju, jer tko je pretrpio u tijelu, prekinuo je s grijehom, 2da se preostalo vrijeme u tijelu ne proživi više po ljudskim požudama, nego po volji Božjoj. 3Tľ dosta je što ste u prošlome vremenu izvršavali volju pogana, vrludajući u razvratnostima, požudama, pijančevanjima, pijankama, opijanjima te u nedopuštenu idolopoklonstvu. 4Zbog toga su oni začuđeni što se i vi ne slijevate s njima u istu bujicu raspusnosti, te proklinju. 5Oni će polagati račun Onomu koji je već spreman suditi žive i mrtve. 6Doista, poradi toga Evanđelje je naviješteno i mrtvima kako bi, doduše, bili osuđeni po ljudsku, u tijelu - a živjeli po Bogu, u duhu. 7Blizu je pak svršetak svega. Budite dakle prisebni i trijezni u molitvama! 8Prije svega, imajte žarku ljubav jedni prema drugima, jer »ljubav pokriva mnoštvo grijeha«. 9Budite gostoljubivi jedni prema drugima bez mrmljanja. 10Poslužujte jedni druge, svatko prema daru što ga je primio, kao dobri upravitelji raznolike milosti Božje. 11Govori li tko, neka to bude kao da je riječima Božjim; poslužuje li tko, neka to bude kao snagom koju pribavlja Bog, kako bi se Bog proslavio u svemu, po Isusu Kristu, komu je slava i vlast u vijeke vjekova. Amen.

Trpjeti kao kršćanin
12Ljubljeni, požaru koji se razbuktava među vama da vas iskuša ne čudite se kao čemu neobičnom što vam se događa, 13nego se radujte kao da ste sudionici Kristovih patnji, kako biste radosno klicali pri otkrivenju njegove slave. 14Pogrđuju li vas zbog imena Kristova, blaženi ste, jer Duh slave, Duh Božji, počiva na vama. 15Samo da nitko od vas ne trpi kao ubojica, ili kradljivac, ili zločinac, ili kao onaj koji se miješa u tuđe poslove. 16Ako li pak trpi kao kršćanin, neka se ne stidi, nego neka slavi Boga zbog tog imena. 17Jer vrijeme je da započne sud od doma Božjega; no ako li će najprije od vas, kakav će tek biti svršetak onih koji su neposlušni Božjem Evanđelju? 18I »ako se pravednik jedva spasava, gdje li će se pojaviti bezbožnik i grješnik«? 19Stoga neka i oni koji trpe po volji Božjoj dobročinjenjem povjere svoje duše vjernom Stvoritelju.

Starješine i mladići
5 Starješine dakle među vama opominjem, ja koji sam sustarješina i svjedok Kristovih patnji, ali i sudionik slave koja se ima otkriti: 2napasite stado Božje koje je među vama, nadgledajte ga - ne prisilno, nego dragovoljno, kao Bog što bi; ne poradi nečasna dobitka, nego oduševljeno. 3Ne kao da gospodarite nad baštinjenim, nego budite uzor stadu. 4A kad se pojavi Velepastir, primit ćete vijenac slave što ne vene.
5Tako i vi, mlađi, podređujte se starješinama. Svi se pak jedni prema drugima zaodjenite poniznošću, jer »Bog se oholima suproti, a poniznima daje milost.«

Budite trijezni i bdijte!
6Ponizite se dakle pod moćnom rukom Božjom, da vas On uzvisi u svoje vrijeme. 7Svu svoju brigu stavite na Njega, jer On se za vas brine.
8Budite trijezni, bdijte! Vaš protivnik, đavao, obilazi kao ričući lav, tražeći da koga proždre. 9Suprotstavite mu se, čvrsti u vjeri, znajući da i vaša braća diljem svijeta podnose takve patnje. 10A Bog svake milosti, koji vas pozva na vječnu svoju slavu u Kristu Isusu, On će vas, pošto nešto malo pretrpite, usavršiti, okrijepiti, ojačati, utvrditi. 11Njemu vlast u vjekove! Amen.

Pozdravi i blagoslov
12Po Silvanu, kako smatram vjernom vam bratu, ukratko pišem, ohrabrujući vas i svjedočeći da je ovo istinita milost Božja. U njoj se održite!
13Pozdravlja vas ona koja je u Babilonu, zajedno s vama izabrana, i moj sin Marko. 14Pozdravite jedan drugoga cjelovom ljubavi! Mir svima vama koji ste u Kristu!