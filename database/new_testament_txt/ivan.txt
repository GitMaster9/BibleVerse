Proslov
1 U početku bijaše Riječ, 
i Riječ bijaše uz Boga, 
i Riječ bijaše Bog. 
2Ona bijaše u početku uz Boga. 
3Sve po njoj postade, 
i bez nje ne postade ništa. 
Onome što je postalo 
4u njoj bijaše život, 
i život bijaše svjetlo ljudima. 
5I svjetlo svijetli u tami, 
i tama ga ne zamijeti. 
6Pojavi se čovjek poslan od Boga, ime mu Ivan. 7On dođe za svjedočanstvo, da posvjedoči za Svjetlo, da svi povjeruju po njemu. 8On ne bijaše Svjetlo, nego - da posvjedoči za Svjetlo. 
9Svjetlo istinsko, koje rasvjetljuje svakoga čovjeka, dođe na ovaj svijet. 10Na svijetu bijaše, i svijet po njemu postade, i svijet ga ne upozna. 11K svojima dođe, i njegovi ga ne primiše. 12A svima koji ga primiše dade právo da postanu djeca Božja; onima što vjeruju u ime njegovo, 13koji su rođeni ne od krvi, ni po volji tijela, ni po volji muževljevoj, nego od Boga. 14I Riječ tijelom postade i nastani se među nama, i zagledasmo se u slavu njegovu, slavu kao Jedinorođena u Oca, puna milosti i istine. 
15Ivan svjedoči za njega. Vikao je: 
»To bijaše onaj o kome rekoh: 'Koji za mnom dolazi, preda mnom je, jer prije mene bijaše.' 16Tľ od punine njegove svi mi primismo, i to milost za milošću. 17Jer Zakon bî dan po Mojsiju, a milost i istina postade po Isusu Kristu. 18Boga nikada nitko nije vidio; Jedinorođeni - Bog, koji je u krilu Očevu, on ga obznani.

Svjedočanstvo Ivana Krstitelja
19A ovo je svjedočanstvo Ivanovo: kad Židovi iz Jeruzalema poslaše k njemu svećenike i levite da ga upitaju: »Tko si ti?«, 20on prizna i ne zanijeka; nego prizna: »Ja nisam Krist.« 21I upitaše ga: »Što dakle? Jesi li Ilija?« Rekne im: »Nisam.« »Jesi li Prorok?« A on odgovori: »Ne.« 22Rekoše mu onda: »Tko si - da odgovor dadnemo onima koji su nas poslali - što ti kažeš o sebi?« 23On reče: »Ja sam glas onoga koji viče u pustinji: 'Poravnite put Gospodnji', kako reče prorok Izaija.« 24A izaslanici bijahu od farizejā, 25pa ga upitaše: »Zašto onda krstiš kad nisi ni Krist ni Ilija ni Prorok?« 26Ivan im odgovori: »Ja krstim vodom. Među vama stoji onaj koga vi ne poznajete - 27onaj koji za mnom dolazi, kome ja nisam dostojan odriješiti remena na obući.« 28To se dogodilo u Betaniji preko Jordana, gdje je Ivan krštavao. 
29Sutradan Ivan ugleda Isusa gdje dolazi k njemu pa reče: »Gle, Jaganjac Božji, onaj koji uzima grijeh svijeta! 30Ovo je onaj za koga rekoh: 'Za mnom dolazi čovjek koji je preda mnom, jer prije mene bijaše.' 31I ja ga nisam poznavao, te stoga dođoh i krstim vodom kako bi on bio očitovan Izraelu.« 
32Ivan još posvjedoči: »Gledao sam Duha gdje silazi s neba kao golub, i na njemu ostade. 33I ja ga nisam poznavao, ali Onaj koji me posla da vodom krstim, reče: 'Na koga vidiš da silazi Duh i na njemu ostaje, to je onaj koji krsti Duhom Svetim.' 34I ja sam to vidio i svjedočim: on je Sin Božji.«

Isusovi prvi učenici
35Sutradan je Ivan opet stajao s dvojicom svojih učenika. 36Ugledavši Isusa gdje prolazi, reče: »Gle, Jaganjac Božji!« 
37Kad su ga ta dvojica njegovih učenika čula da tako govori, stadoše slijediti Isusa. 38A Isus se okrenu i, ugledavši ih gdje ga slijede, reče im: »Što tražite?« Oni mu rekoše: »Rabbi - što znači 'Učitelju' - gdje stanuješ?« 39On im reče: »Dođite i vidjet ćete!« Oni dakle dođoše i vidješe gdje stanuje. I taj dan ostadoše kod njega. Bilo je to oko desetog sata. 
40Jedan od te dvojice koji ga stadoše slijediti nakon što su čuli Ivana, bijaše Andrija, brat Šimuna Petra. 41On najprije nađe svojega brata Šimuna te mu rekne: »Našli smo Mesiju« - što znači »Krist«. 42Dovede ga k Isusu. Isus ga pogleda i reče: »Ti si Šimun, sin Ivanov, ti ćeš se zvati Kefa« - što znači »Stijena«. 
43Sutradan htjede Isus otići u Galileju, pa nađe Filipa te mu reče: »Slijedi me!« 44A Filip je bio iz Betsaide, iz grada Andrijina i Petrova. 45Filip nađe Natanaela i rekne mu: »Našli smo onoga o kome je Mojsije pisao u Zakonu, a i Proroci: Isusa, sina Josipova, iz Nazareta.« 46A Natanael mu reče: »Može li iz Nazareta išta dobro doći?« Rekne mu Filip: »Dođi i vidi!« 
47Kad Isus ugleda Natanaela gdje mu se približuje, rekne za njega: »Evo istinskog Izraelca u kojemu nema dvoličja.« 48Natanael ga upita: »Otkuda me poznaješ?« Isus mu odgovori: »Prije nego što te Filip pozva, vidjeh te dok si bio pod smokvom.« 49Natanael mu nato reče: »Rabbi, ti si Sin Božji, ti si kralj Izraelov!« 50Isus mu odgovori: »Vjeruješ li zato što ti rekoh da te vidjeh ispod smokve? Gledat ćeš veće od toga.« 51Još mu reče: »Zaista, zaista, kažem vam, gledat ćete nebo otvoreno i anđele Božje gdje uzlaze i silaze nad Sina Čovječjega.«

Svadba u Kani
2 Trećega dana bila je svadba u Kani Galilejskoj. Bijaše ondje i majka Isusova, 2a na svadbu pozvaše i Isusa s njegovim učenicima. 3Kad je ponestalo vina, rekne Isusu njegova majka: »Vina nemaju!« 4A Isus joj odgovori: »Ženo, što ja imam s tobom? Moj čas još nije došao.« 5Nato njegova majka reče poslužiteljima: »Što god vam rekne, učinite!« 
6A bijaše ondje postavljeno šest kamenih posuda za obredno pranje Židovima, od kojih je svaka obuhvaćala po dvije ili tri mjere. 7Isus im rekne: »Napunite posude vodom.« I napuniše ih do vrha. 8Onda im rekne: »Sada zagrabite i nosite ravnatelju stola.« I oni odnesoše. 9A kad je ravnatelj stola okusio vodu što je postala vinom, a nije znao odakle je - premda su to znali poslužitelji koji su zagrabili vodu - pozove on zaručnika 10i rekne mu: »Svatko najprije iznosi dobro vino, a kad se ponapiju, onda lošije, a ti si čuvao dobro vino sve dosad.« 
11Tako Isus učini prvo od svojih znamenja u Kani Galilejskoj, i očitova svoju slavu, i njegovi učenici povjerovaše u njega. 12Poslije toga siđe on sa svojom majkom, sa svojom braćom i sa svojim učenicima u Kafarnaum i ondje ostadoše nekoliko dana.

Čišćenje Hrama
13Bijaše blizu židovska Pasha, i Isus uzađe u Jeruzalem. 14I nađe u Hramu prodavače volova, ovaca i golubova i mjenjače gdje sjede, 15pa načini bič od užeta i istjera sve iz Hrama zajedno s ovcama i volovima. Mjenjačima prosu novac i prevrnu stolove, 16a onima što su prodavali golubove reče: »Nosite to odavde! Ne činite od kuće Oca mojega kuću trgovine!« 17Njegovi se učenici prisjetiše da je zapisano: »Izjeda me revnost za Dom tvoj!« 
18Židovi mu tada rekoše: »Koji nam znamen pokazuješ da to smiješ činiti?« 19Isus im odgovori: »Razvalite ovaj hram i u tri ću ga dana podići.« 20Nato Židovi rekoše: »Četrdeset i šest je godina građen ovaj hram, a ti li ćeš ga u tri dana podići?« 21On je, naime, govorio o hramu svojega tijela. 22Stoga, kad je od mrtvih bio uskrišen, njegovi se učenici prisjetiše da je to htio reći, i povjerovaše Pismu i riječi što je Isus bijaše izrekao.
23Dok je za blagdana Pashe bio u Jeruzalemu, mnogi povjerovaše u njegovo ime promatrajući njegova znamenja što ih je činio. 24Ali im se sâm Isus nije povjeravao, jer je on sve poznavao. 25I nije trebalo da mu itko posvjedoči o čovjeku, jer je sâm znao što je u čovjeku.

Razgovor s Nikodemom
3 Među farizejima bijaše neki čovjek, Nikodem mu ime, glavar židovski. 2On dođe k njemu noću i reče mu: »Rabbi, znamo da si učitelj od Boga došao, jer nitko ne može ova znamenja činiti, koja ti činiš, a da Bog nije s njime.« 3Isus mu odgovori: 
»Zaista, zaista, kažem ti, tko se ne rodi nanovo, odozgor, ne može vidjeti kraljevstva Božjega.« 
4Rekne mu Nikodem: »Kako se netko može roditi kad je star? Zar može po drugi put ući u utrobu svoje majke i roditi se?« 5Isus odgovori: »Zaista, zaista, kažem ti, tko se ne rodi od vode i od Duha, ne može ući u kraljevstvo Božje. 6Što je rođeno od tijela, tijelo je, i što je rođeno od Duha, Duh je. 7Nemoj se čuditi što ti rekoh: 'Trebate se roditi nanovo, odozgor.' 8Vjetar, kao i Duh, puše gdje hoće; čuješ mu šum, ali ne znaš odakle dolazi i kamo ide. Tako je sa svakim koji je rođen od Duha.« 
9Nikodem mu nato reče: »Kako to može biti?« 10Isus mu odgovori: »Ti si učitelj u Izraelu, a ovo ne shvaćaš? 11Zaista, zaista, kažem ti, zborimo što znamo i svjedočimo o onome što smo vidjeli, a svjedočanstva našega ne primate. 12Ako vam rekoh o zemaljskome, i ne vjerujete, kako ćete vjerovati kad vam reknem o nebeskome? 
13Nitko nije uzašao na nebo, do onaj koji siđe s neba - Sin Čovječji. 14I kao što je Mojsije podigao zmiju u pustinji, tako treba biti podignut Sin Čovječji, 15da svaki koji vjeruje ima u njemu život vječni. 
16Jer Bog tako uzljubi svijet da je dao svoga Jedinorođenog Sina, kako nijedan koji u njega vjeruje ne bi propao, nego imao život vječni. 17Bog, doista, ne posla Sina na svijet da svijetu sudi, nego da se svijet po njemu spasi. 18Tko vjeruje u njega, ne sudi mu se; a tko ne vjeruje, već je osuđen jer nije vjerovao u ime Jedinorođenog Sina Božjega. 19A ovo je sud: Svjetlo je došlo na svijet, ali su ljudi zavoljeli više tamu nego svjetlo, jer im djela bijahu zla. 20Doista, tko god čini zlo, mrzi svjetlo i ne dolazi k svjetlu, kako mu se djela ne bi razotkrila. 21Ali tko čini istinu, k svjetlu dolazi, kako bi se očitovalo da su njegova djela učinjena u Bogu.«

Još jedno svjedočanstvo Ivana Krstitelja
22Poslije toga dođe Isus sa svojim učenicima u područje Judeje te je s njima ondje boravio i krštavao. 23A i Ivan je krštavao u Enonu, blizu Salima, jer je ondje bilo mnogo vode. I dolazili su i bili krštavani. 24Ivan, naime, još ne bijaše bačen u tamnicu. 
25I dođe do prepirke Ivanovih učenika s nekim Židovom u vezi s obrednim pranjem. 26Tada dođoše k Ivanu i rekoše mu: »Rabbi, onaj što s tobom bijaše preko Jordana, za koga si ti svjedočio, eno on krsti, i svi dolaze k njemu.« 27A Ivan odgovori: »Nitko ne može ništa prisvojiti ako mu nije dano s neba. 28Vi mi sami svjedočite da rekoh: 'Ja nisam Krist', nego, 'Pred njim sam poslan.' 29Tko ima zaručnicu, zaručnik je; a prijatelj zaručnikov, koji stoji i sluša ga, veoma se raduje zaručnikovu glasu. Ta se dakle moja radost sada ispunila. 30On treba rasti, a ja se umanjivati. 
31Tko odozgor dolazi, nad svima je. Tko je sa zemlje, taj je zemaljski i zbori zemaljski. Tko s neba dolazi, nad svima je. 32On svjedoči o onome što je vidio i čuo, a njegova svjedočanstva nitko ne prima. 33Tko primi njegovo svjedočanstvo, potvrđuje da je Bog istinit. 34Doista, onaj koga Bog posla zbori riječi Božje; jer On Duha ne daje na mjeru. 35Otac ljubi Sina, i sve je predao u ruku njegovu. 36Tko vjeruje u Sina, ima vječni život; a tko Sinu ne vjeruje, neće vidjeti života, nego Božji gnjev ostaje na njemu.«

Susret sa Samarijankom
4 Kad Isus dakle dozna da su farizeji čuli kako Isus pridobiva i krsti više učenika nego Ivan, 2premda sâm Isus nije krštavao, nego njegovi učenici, 3ostavi Judeju i ode ponovno u Galileju. 4A trebao je proći kroz Samariju. 
5Tako dođe u samarijski grad zvani Sihar, blizu zemljišta što ga je Jakov dao svome sinu Josipu. 6Ondje bijaše zdenac Jakovljev. I umoran od putovanja, Isus je sjedio pokraj zdenca. Bilo je to oko šestog sata. 
7Neka žena iz Samarije dođe da zagrabi vode. Isus joj rekne: »Daj mi piti.« 8Njegovi učenici, naime, bijahu otišli u grad kako bi kupili hrane. 9Samarijanka mu nato rekne: »Kako ti, Židov, išteš piti od mene, Samarijanke?« Jer Židovi se ne druže sa Samarijancima. 10Isus joj odgovori: 
»Da si ti znala dar Božji i tko je onaj koji ti govori da mu daš piti, ti bi u njega bila zaiskala vode žive, i dao bi ti.« 
11Žena mu rekne: »Gospodine, ni zagrabiti nemaš čime, a zdenac je dubok; otkuda ti onda voda živa? 12Zar si ti veći od našega oca Jakova koji nam dade ovaj zdenac - i on sâm je iz njega pio i njegovi sinovi i njegova stoka?« 13Isus joj odgovori: 
»Tko god pije od ove vode opet će ožednjeti, 14a tko bude pio od vode koju ću mu ja dati, neće ožednjeti dovijeka; nego će voda koju ću mu ja dati postati u njemu izvorom vode koja navire u život vječni.« 
15Žena mu rekne: »Gospodine, daj mi te vode da ne žeđam, i da ne dolazim ovamo grabiti vodu.« 16On joj odvrati: »Idi, zovni svoga muža pa dođi ovamo.« 17Žena odgovori: »Nemam muža.« Rekne joj Isus: »Dobro si rekla: 'Nemam muža', 18jer si imala pet muževa; i onaj kojeg sada imaš nije ti muž. Istinito si rekla.« 19Rekne mu žena: »Gospodine, vidim da si ti prorok. 20Očevi su se naši klanjali na ovoj gori, a vi kažete da je u Jeruzalemu mjesto gdje se treba klanjati.« 
21Isus joj odvrati: »Vjeruj mi, ženo, dolazi čas kad se nećete klanjati Ocu ni na ovoj gori ni u Jeruzalemu. 22Vi se klanjate onome što ne poznajete, a mi se klanjamo onome što poznajemo, jer je spasenje od Židova. 23Ali dolazi čas - i sada je! - kad će se istinski klanjatelji klanjati Ocu u duhu i istini. Otac, doista, i traži takve da mu se klanjaju. 24Bog je duh, i koji mu se klanjaju, trebaju mu se klanjati u duhu i istini.« 25Rekne mu žena: »Znam da dolazi Mesija, koji se zove Krist, i kad on dođe, sve će nam objasniti.« 26Isus joj odvrati: »Ja sam, ja koji s tobom razgovaram.« 
27I uto dođu njegovi učenici te se stadoše čuditi što sa ženom razgovara, ali ipak nijedan ne reče: »Što tražiš?« ili: »Što razgovaraš s njom?« 28A žena tad ostavi svoj krčag pa ode u grad i reče ljudima: 29»Dođite vidjeti čovjeka koji mi je rekao sve što sam učinila. Nije li to Krist?« 30Oni izađoše iz grada te dođoše k njemu. 
31A učenici ga u međuvremenu nutkali: »Rabbi, jedi!« 32Ali im on reče: »Imam za jelo hranu o kojoj vi ne znate.« 33Onda učenici govorahu međusobno: »Da mu nije tko donio jelo?« 34Rekne im Isus: 
»Moja je hrana da izvršim volju Onoga koji me posla te dovršim djelo njegovo. 35Ne kažete li: 'Još četiri mjeseca pa dolazi žetva'? Gle, kažem vam, podignite oči svoje i pogledajte polja: već se zlate za žetvu! 36A žetelac prima plaću i sabire rod za vječni život, da se raduju zajedno i sijač i žetalac. 37Tako se obistinjuje poslovica: 'Jedan sije, drugi žanje.' 38Ja vas poslah da žanjete ono oko čega se niste trudili; drugi su se trudili, a vi ste ušli u trud njihov.« 
39Mnogi Samarijanci iz onoga grada povjerovaše u njega zbog riječi žene koja je svjedočila: »Rekao mi je sve što sam učinila«, 40tako da su ga Samarijanci, kad su došli k njemu, molili da kod njih ostane. I ostade ondje dva dana. 41I još ih je mnogo povjerovalo zbog njegove riječi. 42A ženi su govorili: »Ne vjerujemo više zbog tvojega kazivanja, jer smo sami čuli i znamo: ovo je uistinu Spasitelj svijeta.«

Iscjeljenje sina kraljeva službenika
43Poslije dva dana ode odande u Galileju. 44Sâm Isus, naime, posvjedoči da je prorok bez časti u svom zavičaju. 45Kada dakle dođe u Galileju, Galilejci ga primiše lijepo. Oni bijahu vidjeli sve što je učinio u Jeruzalemu za blagdana, jer su i sami bili uzašli na blagdan. 
46I dođe ponovno u Kanu Galilejsku gdje bijaše pretvorio vodu u vino. Ondje bijaše neki kraljevski službenik čiji je sin bolovao u Kafarnaumu. 47Kad je čuo da je Isus došao iz Judeje u Galileju, ode k njemu i stade ga moliti da siđe i izliječi mu sina, koji je već bio na umoru. 48Isus mu tada reče: »Da ne vidite znamenja i čudesa, zasigurno ne biste povjerovali.« 49Rekne mu kraljevski službenik: »Gospodine, siđi prije no što mi dijete umre.« 50Odvrati mu Isus: »Idi, sin tvoj živi.« Povjerova čovjek riječi koju mu reče Isus te ode. 51Dok je još silazio, njegove mu sluge pritrčaše u susret, govoreći da njegovo dijete živi. 52Ispita ih dakle o satu u koji mu je bilo bolje, a oni mu rekoše: »Jučer o sedmom satu pusti ga ognjica.« 53Otac onda uvidje da je to bilo u onaj čas kad mu je Isus rekao: »Sin tvoj živi.« I povjerova on i sav njegov dom. 54A ovo bje drugi znamen koji učini Isus došavši iz Judeje u Galileju.

Ozdravljenje kod kupališta
5 Poslije toga bijaše židovski blagdan te Isus uzađe u Jeruzalem. 2U Jeruzalemu se kod Ovčjih vrata nalazi kupalište, koje se hebrejski zove Bethzatha, a ima pet trijemova. 3U njima je ležalo mnoštvo bolesnika - slijepih, hromih, uzetih. (4) 5Ondje pak bijaše neki čovjek, bolestan trideset i osam godina. 6Kad ga Isus vidje gdje leži i kada dozna da je tako već dugo, rekne mu: »Želiš li ozdraviti?« 7Odgovori mu bolesnik: »Gospodine, nemam nikoga da me spusti u kupalište kad se pokrene voda; dok ja dođem, drugi siđe prije mene.« 8Rekne mu Isus: »Ustani! Uzmi svoju postelju i hodaj.« 9I čovjek odmah ozdravi te uze svoju postelju i poče hodati. 
A taj dan bijaše subota. 10Židovi su stoga govorili iscijeljenomu: »Subota je i nije ti dopušteno nositi svoju postelju.« 11A on im odgovori: »Onaj koji me ozdravi reče mi: 'Uzmi svoju postelju i hodaj!'« 12Oni ga zapitaše: »Tko je taj čovjek koji ti reče: 'Uzmi i hodaj'?« 13Ali izliječeni nije znao tko je taj. Isus se, naime, sklonio, jer je bilo mnoštva na tom mjestu. 
14Poslije toga Isus ga nađe u Hramu i reče mu: »Eto, ozdravio si. Ne griješi više da ti se štogod gore ne dogodi.« 15Čovjek ode te javi Židovima da je Isus onaj koji ga je ozdravio. 16Židovi stoga stadoše napadati Isusa što je to činio u subotu. 17A Isus im odgovori: »Moj Otac sve dosad radi, pa i ja radim.« 18Stoga su Židovi još više nastojali da ga ubiju, jer ne samo da je kršio subotu već je i Boga nazivao svojim Ocem, izjednačujući sebe s Bogom. 

Jednakost Sina s Ocem
19Isus im je nato odgovorio: 
»Zaista, zaista, kažem vam, Sin ne može ništa činiti sam od sebe, nego ono što vidi da čini Otac; jer što On čini, to isto čini i Sin. 20Jer Otac ljubi Sina i pokazuje mu sve što sâm čini; pokazat će mu i veća djela od ovih, te ćete se čuditi. 21Jer kao što Otac podiže i oživljuje mŤtvē, tako i Sin oživljuje koje hoće. 22Otac, naime, ne sudi nikomu, nego je sav sud predao Sinu, 23kako bi svi poštovali Sina kao što poštuju Oca. Tko ne poštuje Sina, ne poštuje ni Oca koji ga posla. 
24Zaista, zaista, kažem vam: tko sluša riječ moju i vjeruje Onomu koji me posla, ima život vječni te ne dolazi na sud, nego je prešao iz smrti u život. 
25Zaista, zaista, kažem vam: dolazi čas, i - sada je! - kad će mŤtvī čuti glas Sina Božjega, i koji čuju, živjet će. 26Jer kao što Otac ima život u sebi, tako dade i Sinu da ima život u sebi. 27I dade mu vlast da sudi, jer je Sin Čovječji. 28Ne čudite se ovome, jer dolazi čas kad će svi koji su u grobovima čuti njegov glas 29i izaći: oni koji su činili dobro - na uskrsnuće života, a koji su radili zlo - na uskrsnuće osude. 
30Ja ne mogu sam od sebe činiti ništa. Kako čujem, sudim, i sud je moj pravedan, jer ne tražim volju svoju, nego volju Onoga koji me posla. 
31Ako ja svjedočim sam za sebe, svjedočanstvo moje nije istinito. 32Postoji drugi koji svjedoči za mene, i znam: istinito je svjedočanstvo kojim svjedoči za mene. 33Vi ste poslali k Ivanu, i on je posvjedočio za istinu. 34Ali ja ne primam svjedočanstva od čovjeka, nego to govorim kako biste se vi spasili. 35On bijaše svjetiljka koja gori i svijetli, a vi htjedoste samo za čas uživati u njezinoj svjetlosti. 36Ja pak imam svjedočanstvo veće od Ivanova, jer djela koja mi je dao Otac da ih izvršim, upravo ta djela koja činim, svjedoče za mene da me je Otac poslao. 37I Onaj koji me posla, Otac, sâm je posvjedočio za mene. Niti ste ikada čuli njegova glasa, niti vidjeli njegova obličja, 38a ni riječ njegova ne prebiva u vama, jer ne vjerujete onomu koga On posla. 
39Istražujete Pisma, jer vi sami mislite po njima imati život vječni. I ona su ta koja svjedoče za mene, 40a nećete doći k meni, da život imate. 41Od ljudi slave ne primam, 42ali vas sam upoznao: nemate u sebi ljubavi Božje! 43Ja sam došao u ime Oca svojega i ne primate me. Ako tko drugi dođe u ime svoje, njega ćete primiti. 44Kako biste vi mogli vjerovati, kad primate slavu jedni od drugih, a slave od Boga jedinoga ne tražite? 
45Ne mislite da ću vas ja tužiti pred Ocem. Vaš je tužitelj Mojsije, u koga se uzdate. 46Jer kad biste vjerovali Mojsiju, i meni biste vjerovali, jer je on pisao o meni. 
47Ali ako ne vjerujete njegovim spisima, kako ćete vjerovati mojim riječima?«

Isus nahranio pet tisuća ljudi
6 Poslije toga Isus ode na drugu obalu Galilejskog, ili Tiberijadskog mora. 2Slijedilo ga veliko mnoštvo, jer su gledali znamenja koja je činio na bolesnicima. 3Onda Isus uzađe na goru i ondje je sjedio sa svojim učenicima. 4A bližila se Pasha, židovski blagdan. 
5Kad Isus podignu oči te ugleda da veliko mnoštvo dolazi k njemu, upita dakle Filipa: »Gdje da kupimo kruha da ovi jedu?« 6To je govorio iskušavajući ga, jer znao je što će učiniti. 7Odgovori mu Filip: »Za dvjesta denara kruha ne bi bilo dosta da svaki nešto malo dobije.« 8Tada mu jedan od njegovih učenika, Andrija, brat Šimuna Petra, rekne: 9»Ovdje je neki dječak koji ima pet ječmenih kruhova i dvije ribice; ali što je to za tolike?« 10Isus reče: »Neka ljudi posjedaju!« Na tom je mjestu bilo mnogo trave; i posjedaše, njih oko pet tisuća muškaraca. 
11Tada Isus uze kruhove te, izrekavši hvalu, razdijeli ih onima što su posjedali. A tako i od ribica, koliko god su htjeli. 12Kad se pak nasitiše, rekne svojim učenicima: »Skupite preostale ulomke da ništa ne propadne.« 13Skupiše dakle i napuniše dvanaest košara ulomaka što od pet ječmenih kruhova preostaše onima koji su jeli. 
14Kad ljudi dakle vidješe znamen koji Isus učini, govorili su: »Ovo je uistinu Prorok, Onaj koji ima doći na svijet.« 15A Isus, znajući da kane doći te ga na silu ugrabiti da ga učine kraljem, opet se povuče u goru, on sam.

Isus hoda po moru
16A kad se spusti večer, njegovi učenici siđoše k moru. 17I ušavši u lađicu, zaploviše preko mora u Kafarnaum. Već se bilo i smračilo, a Isus im još nije dolazio. 18More se nadizalo od silna vjetra što je puhao. 19Kad su se dakle otisnuli nekih dvadeset i pet do trideset stadija, ugledaju Isusa gdje se hodajući po moru približuje lađici. I prestrašiše se. 20A on im rekne: »Ja sam, ne bojte se!« 21Htjeli su ga uzeti u lađicu, i odjednom se lađica nađe uz obalu kojoj su se bili zaputili.

Isus, kruh života
22Sutradan mnoštvo, koje je ostalo na drugoj obali mora, primijeti da ondje, osim jedne, ne bijaše druge lađice, te da Isus ne uđe u lađicu zajedno sa svojim učenicima, nego da njegovi učenici otploviše sami. 23Tu, međutim, pristadoše neke druge lađice iz Tiberijade, blizu mjesta gdje jedoše kruh pošto Gospodin dade hvalu. 24Kada dakle mnoštvo primijeti da ondje nema Isusa ni njegovih učenika, uđoše u lađice i otiđoše u Kafarnaum tražeći Isusa. 25Kad ga nađoše na drugoj strani mora, rekoše mu: »Rabbi, kad si ovamo došao?« 26Odgovori im Isus: 
»Zaista, zaista, kažem vam, tražite me ne zato što ste vidjeli znamenja, nego zato što onoga kruha jedoste i nasitiste se. 27Starajte se ne za hranu propadljivu, nego za hranu koja ostaje za život vječni. Nju će vam dati Sin Čovječji, jer njega pečatom potvrdi Otac, Bog.« 
28A oni ga upitaše: »Što da činimo kako bismo radili djela Božja?« 29Odgovori im Isus: »Ovo je djelo Božje - da vjerujete u onoga koga On posla.« 30Oni mu onda rekoše: »Koji dakle znamen činiš da vidimo i da ti povjerujemo? Što možeš uraditi? 31Naši očevi jedoše manu u pustinji, kao što je zapisano: 'Dade im jesti kruh s neba!'« 32Tada im reče Isus: »Zaista, zaista, kažem vam, nije vam Mojsije dao kruh s neba, nego vam Otac moj daje istinski kruh s neba; 33jer kruh je Božji onaj koji silazi s neba i daje život svijetu.« 34Rekoše mu nato: »Gospodine, daj nam uvijek toga kruha!« 35Reče im Isus: 
»Ja sam kruh života. Onaj koji k meni dolazi, zasigurno neće ogladnjeti, i tko u mene vjeruje, zasigurno neće nikada ožednjeti. 36No rekoh vam: tľ vidjeli ste me, i - ne vjerujete. 37Sve ono što mi Otac daje doći će k meni, a onoga koji k meni dođe neću izbaciti van. 38Jer siđoh s neba ne da vršim svoju volju, nego volju Onoga koji me posla. 39A ovo je volja Onoga koji me posla: da nijednoga od onih koje mi je dao ne izgubim, nego da ga uskrisim u posljednji dan. 40Ovo je, naime, volja moga Oca: da svaki koji vidi Sina i vjeruje u njega ima život vječni, i ja ću ga uskrisiti u posljednji dan.«
41Tada su Židovi mrmljali protiv njega, jer je rekao: »Ja sam kruh što je sišao s neba.« 42I govorili su: »Nije li to Isus, Josipov sin? Zar mu ne poznajemo oca i majku? Kako sad govori: »Sišao sam s neba?« 
43Odgovori im Isus: »Ne mrmljajte među sobom! 44Nitko ne može k meni doći ako ga ne privuče Otac - Onaj koji me posla, i ja ću ga uskrisiti u posljednji dan. 45Zapisano je u Prorocima: 'Svi će biti od Boga poučeni.' Tko god čuje od Oca, i pouči se, k meni dolazi. 46Ne da bi itko vidio Oca, osim onoga koji je kod Boga; taj je vidio Oca. 47Zaista, zaista, kažem vam, onaj koji vjeruje ima život vječni. 48Ja sam kruh života. 49Očevi vaši jedoše u pustinji manu i pomriješe. 50Ovo je kruh koji silazi s neba da tko od njega jede ne umre. 51Ja sam kruh živi koji je sišao s neba. Tko jede od ovoga kruha, živjet će zauvijek. I kruh koji ću ja dati tijelo je moje za život svijeta.« 
52Tada se Židovi prepirahu među sobom govoreći: »Kako nam ovaj može dati tijelo svoje da jedemo?« 53Isus im stoga reče: 
»Zaista, zaista, kažem vam, ako ne jedete tijela Sina Čovječjega i ne pijete krvi njegove, nemate života u sebi. 54Onaj tko jede tijelo moje i pije krv moju, ima život vječni, i ja ću ga uskrisiti u posljednji dan. 55Jer je tijelo moje jelo istinsko i krv je moja istinsko piće. 56Onaj tko jede tijelo moje i pije krv moju, ostaje u meni i ja u njemu. 57Kao što mene posla Otac, Onaj koji živi, i ja živim po Ocu; tako će i onaj koji mene blaguje živjeti po meni. 58Ovo je kruh koji je sišao s neba, ne kao onaj koji očevi jedoše i pomriješe. Onaj tko ovaj kruh jede, živjet će zauvijek.«
59To reče dok je poučavao u sinagogi u Kafarnaumu. 60Čuvši to, mnogi od njegovih učenika nato rekoše: »Tvrda je ovo besjeda. Tko je može slušati?« 61A Isus, znajući sam od sebe da njegovi učenici zbog toga mrmljaju, reče im: »Zar vas to sablažnjuje? 62A što kad biste vidjeli Sina Čovječjega gdje uzlazi onamo gdje je prije bio? 63Duh je onaj koji oživljuje, a tijelom se ništa ne postiže. Riječi koje sam vam zborio duh su i život su. 64Ali ima među vama onih koji ne vjeruju.« Isus je, naime, znao od početka koji su oni što ne vjeruju i tko je onaj koji će ga izdati. 65Još je govorio: »Stoga sam vam rekao da nitko ne može doći k meni ako mu nije dano od Oca.« 
66Otada mnogi od njegovih učenika odustaše, i nisu više išli s njime. 

Ispovijest Petrova
67Tada Isus upita Dvanaestoricu: »Hoćete li i vi otići?« 68Odgovori mu Šimun Petar: »Gospodine, komu da idemo? Ti imaš riječi vječnoga života! 69I mi vjerujemo i znamo: ti si Svetac Božji.« 70Odgovori im Isus: »Nisam li ja izabrao vas Dvanaestoricu? A ipak, jedan je od vas đavao.« 71Govorio je to o Judi, sinu Šimuna Iskariotskoga, jer ga je on, premda jedan od Dvanaestorice, imao izdati.

Isus na Blagdanu sjenica 
7 Poslije toga Isus je prolazio Galilejom. Judejom, naime, nije htio prolaziti, jer su ga Židovi nastojali ubiti.
2Bližio se pak židovski Blagdan sjenica. 3Tada mu njegova braća rekoše: »Otiđi odavde i idi u Judeju da i tvoji učenici vide tvoja djela što ih činiš. 4Jer nitko ne čini nešto u tajnosti kad želi biti javno poznat. Kad već to činiš, očituj se svijetu.« 5Doista, ni njegova braća nisu vjerovala u njega. 6Isus im tada rekne: »Moje vrijeme još nije došlo, a za vas je vrijeme uvijek pogodno. 7Svijet vas ne može mrziti, a mene mrzi, jer ja svjedočim protiv njega: da su mu djela zla. 8Vi uzađite na blagdan. Ja ne uzlazim na ovaj blagdan, jer još se nije ispunilo moje vrijeme.« 9Reče im ovo i ostade u Galileji. 10Ipak, kad njegova braća uzađoše na blagdan, ode i on, ali ne javno, već kao potajno.
11Za blagdana Židovi su ga dakle tražili i raspitivali se: »Gdje je onaj?« 12I među mnoštvom se mnogo govorkalo o njemu. »Dobar je!« - govorili su jedni. Drugi su pak govorili: »Ne, nego zavodi mnoštvo.« 13Ipak nitko nije govorio o njemu javno zbog straha od Židova.
14Sredinom blagdana uzađe Isus u Hram te je poučavao. 15A Židovi su se čudili govoreći: »Kako ovaj poznaje Pisma, a nije ih učio?« 16Isus im onda odgovori: »Moje učenje nije moje, nego Onoga koji me posla. 17Tko htjedne vršiti njegovu volju, znat će za ovo učenje - je li ono od Boga ili ja govorim sam od sebe. 18Tko sam od sebe govori, svoju slavu traži, a tko traži slavu onoga koji ga posla, taj je istinit i u njemu nema nepravednosti. 19Nije li vam Mojsije dao Zakon? A nitko od vas Zakona ne izvršuje. Zašto hoćete da me ubijete?« 20Mnoštvo odgovori: »Zli je duh u tebi! Tko hoće da te ubije?« 21Odgovori im Isus: »Jedno djelo učinih, i svi se čudite. 22Stoga vam je Mojsije dao obrezanje - ne da bi ono bilo od Mojsija, nego je od otaca - i vi u subotu obrezujete čovjeka. 23Ako čovjek u subotu prima obrezanje da se ne krši Zakon Mojsijev, zašto se žestite na mene što svega čovjeka ozdravih u subotu? 24Ne sudite po vanjštini, nego sudite pravednim sudom.« 

Isus je Krist
25Tada su govorili neki Jeruzalemci: »Nije li to onaj koga hoće da ubiju? 26A gle, on javno govori i ništa mu ne kažu. Da nisu i glavari uistinu spoznali da je on Krist? 27Ali za ovoga znamo odakle je, a kad Krist dođe, nitko neće znati odakle je.« 28Tada Isus, poučavajući u Hramu, povika: »I poznajete me i znate odakle sam, ali ja nisam došao sam od sebe, nego postoji Istiniti - Onaj koji me posla, koga vi ne poznajete. 29Ja ga poznajem, jer sam od njega i On me posla.« 
30Tada su ga htjeli uhititi, no nitko ne dignu rúkū na nj, jer još ne bijaše došao njegov čas. 31A mnogi iz mnoštva povjerovaše u njega te govorahu: »Kad dođe Krist, hoće li više znamenja činiti no što ih učini ovaj?«

Isus navješćuje svoj odlazak
32Farizeji su dočuli da mnoštvo tako govorka o njemu te glavari svećenički i farizeji poslaše stražare da ga uhite. 33Onda Isus reče: »Još sam malo vremena s vama i idem k Onome koji me posla. 34Tražit ćete me, i nećete me naći. I gdje sam ja, vi ne možete doći.« 35Tada se Židovi zapitaše među sobom: »Kamo ovaj kani poći da ga mi nećemo naći? Ne kani li poći rasijanima među Grcima i poučavati Grke? 36Što znači riječ koju reče: 'Tražit ćete me i nećete me naći; i gdje sam ja, vi ne možete doći'?«

Rijeke žive vode
37U posljednji dan, veliki dan blagdana, dok je Isus tamo stajao, povika: »Ako je tko žedan, neka dođe k meni i neka pije. 38Onaj tko vjeruje u mene - kao što Pismo reče - 'iz njegove će utrobe poteći rijeke žive vode'.« 39A ovo reče o Duhu kojega su imali primiti oni koji povjeruju u njega. Duh, naime, tu još ne bijaše, jer Isus još nŚ bī proslavljen.

Pitanja o Kristovu podrijetlu
40Kad su neki iz mnoštva čuli ove riječi, govorili su: »Ovo je uistinu Prorok.« 41»Ovo je Krist« - govorili su drugi. Neki su opet govorili: »Zar Krist dolazi iz Galileje?« 42Ne kaže li Pismo da će Krist doći od roda Davidova iz mjesta Betlehema, odakle je i David?« 43Tako zbog njega nastade razdor među ljudima. 44Neki su ga od njih htjeli uhititi, ali nitko ne dignu na nj rúkū. 
45Stražari tada dođu glavarima svećeničkim i farizejima, a oni ih upitaše: »Zašto ga ne dovedoste?« 46Stražari odgovoriše: »Nikada nitko nije ovako govorio.« 47Farizeji im nato odgovoriše: »Zar ste i vi zavedeni? 48Je li tko od glavara povjerovao u njega? Ili tko od farizejā? 49Nego ova svjetina što Zakona ne zna - prokleta je!« 50Rekne im Nikodem, onaj koji jednom prije dođe k njemu, a bijaše jedan od njih: 51»Sudi li naš Zakon nekoga a da ga najprije ne sasluša i ne dozna što čini?« 52Tada mu odgovoriše: »Nisi li i ti iz Galileje? Istraži i vidi da iz Galileje ne ustaje prorok.« 53I otiđoše svaki svojoj kući.

Preljubnica
8 A Isus ode na Maslinsku goru. 2U zoru opet dođe u Hram. Sav je narod dolazio k njemu, te on sjede i stade ih poučavati. 
3A pismoznanci i farizeji dovedu neku ženu zatečenu u preljubu te, postavivši je u sredinu, 4reknu mu: »Učitelju, ova je žena zatečena u samom činu preljuba. 5Mojsije nam u Zakonu zapovjedi da takve kamenujemo. A što ti kažeš?« 6Govorili su to da ga iskušaju kako bi ga imali zašto optužiti. A Isus se sagnu i stade prstom pisati po tlu. 7Kako su ga pak nastavljali zapitkivati, on se uspravi i reče im: »Tko je među vama bez grijeha, neka prvi baci kamen na nju.« 8I ponovno se sagnu i nastavi pisati po tlu. 9Kad oni to čuše, stadoše jedan za drugim odlaziti, počevši od starješina, te on ostade sam - i žena koja je još stajala u sredini. 10Isus se uspravi i upita je: »Ženo, gdje su? Nitko te ne osudi?« 11Ona reče: »Nitko, gospodine.« A Isus joj reče: »Ni ja te ne osuđujem. Idi i odsada više ne griješi.«

Isus, svjetlo svijeta
12Isus im onda ponovno progovori: »Ja sam svjetlo svijeta. Tko mene slijedi, zasigurno neće hoditi u tami, nego će imati svjetlo života.« 
13Tada mu farizeji rekoše: »Ti svjedočiš sam za sebe; tvoje svjedočanstvo nije istinito.« 
14Isus im odgovori: »Premda svjedočim sam za sebe, moje je svjedočanstvo istinito, jer znam odakle dođoh i kamo idem, a vi ne znate odakle dolazim ni kamo idem. 15Vi sudite po tijelu; ja ne sudim nikoga. 16Pa ako ja i sudim, moj je sud istinit, jer nisam sam, nego: ja i Onaj koji me posla, Otac. 17I u vašem je Zakonu zapisano da je svjedočanstvo dvojice istinito. 18Ja sam onaj koji svjedočim za sebe, a za mene svjedoči i Onaj koji me posla, Otac.« 19Pitali su ga nato: »Gdje je tvoj Otac?« Isus odgovori: »Ne poznajete ni mene, ni Oca mojega. Da ste upoznali mene, upoznali biste i Oca mojega.« 
20Ove riječi prozbori Isus pokraj riznice, dok je poučavao u Hramu. I nitko ga ne uhiti, jer još ne bijaše došao njegov čas.

Raspre sa Židovima
21Isus im onda ponovno reče: »Ja idem, i vi ćete me tražiti i umrijet ćete u svojem grijehu. Kamo ja idem, vi ne možete doći.« 
22Židovi su nato govorili: »Neće li sam sebe ubiti kad kaže: 'Kamo ja idem, vi ne možete doći'?« 
23A on nastavi: »Vi ste odozdol, ja sam odozgor; vi ste od ovoga svijeta, ja nisam od ovoga svijeta. 24Rekoh vam dakle da ćete umrijeti u svojim grijesima; jer ako ne povjerujete da 'Ja jesam', umrijet ćete u svojim grijesima.« 
25Tada su ga pitali: »Tko si ti?« Reče im Isus: »Ono što vam već od početka zborim. 26Mnogo toga imam o vama zboriti i suditi; ali Onaj koji me posla istinit je, i ono što sam ja od Njega čuo, to zborim svijetu.« 
27Oni ne razumješe da im govori o Ocu. 
28Isus im tada reče: »Kad podignete Sina Čovječjega, spoznat ćete da 'Ja jesam', i da ništa sam od sebe ne činim, nego onako zborim kako me naučio Otac. 29A Onaj koji me posla, sa mnom je. Nije me ostavio sáma, jer ja uvijek činim što je Njemu ugodno.« 
30Dok je on tako govorio, mnogi povjerovaše u njega. 31A Židovima koji su mu povjerovali Isus je govorio: »Ako ostanete u mojoj riječi, uistinu ste moji učenici; 32spoznat ćete istinu i istina će vas osloboditi.« 
33Odgovoriše mu: »Mi smo potomstvo Abrahamovo i nikada nikomu nismo robovali, kako to ti kažeš: 'Postat ćete slobodni'?« 
34Odgovori im Isus: »Zaista, zaista, kažem vam: tko god grijeh čini rob je grijeha. 35A rob ne ostaje u kući zauvijek; sin ostaje zauvijek. 36Ako vas dakle Sin oslobodi, doista ćete biti slobodni. 37Znam da ste potomstvo Abrahamovo, a ipak hoćete da me ubijete, jer riječ moja nema mjesta u vama. 38Ja govorim ono što sam vidio kod Oca, a vi činite ono što ste čuli od oca svojega.« 
39Odgovoriše mu: »Naš je otac Abraham.« 
Rekne im Isus: »Da ste Abrahamova djeca, činili biste djela Abrahamova. 40A sad hoćete da me ubijete, mene koji sam vam govorio istinu koju sam čuo od Boga. Abraham toga ne učini! 41Vi činite djela oca svojega.« 
Tada mu rekoše: »Mi nismo rođeni iz preljuba; jednoga imamo Oca - Boga.«
42Isus im reče: »Kad bi Bog bio vaš Otac, zavoljeli biste mene, jer ja sam od Boga izašao i došao; nisam, naime, došao sam od sebe, nego me On posla. 43Zašto govora mojega ne razumijete? Zato što niste u stanju slušati moju riječ. 44Vi ste od svoga oca đavla, i hoće vam se činiti želje oca vašega. On bijaše ubojica ljudi od početka i ne stajaše u istini, jer nema istine u njemu. Kad laž govori, govori svoje vlastito, jer je lažac i otac laži. 45A zato što ja istinu govorim, meni ne vjerujete. 46Tko će mi od vas dokazati grijeh? Ako vam istinu govorim, zašto mi ne vjerujete? 47Onaj tko je od Boga, sluša riječi Božje. Vi zato ne slušate jer niste od Boga.« 
48Odgovoriše mu Židovi: »Ne kažemo li mi pravo da si Samarijanac i da je zli duh u tebi?« 
49Isus odgovori: »Nije zli duh u meni, nego ja častim Oca svojega, a vi me obeščašćujete. 50Ja ne tražim svoje slave. Postoji Onaj tko traži i sudi. 51Zaista, zaista, kažem vam, održi li tko moju riječ, zasigurno neće vidjeti smrti dovijeka.« 
52Nato mu Židovi rekoše: »Sad znamo da je u tebi zao duh! Abraham umrije, proroci također, a ti kažeš: 'Održi li tko moju riječ, zasigurno neće okusiti smrti dovijeka.' 53Zar si ti veći od našega oca Abrahama, koji umrije? I proroci također pomriješe. Kime se ti praviš?« 
54Odgovori Isus: »Ako ja sam sebe slavim, moja slava nije ništa. Onaj koji mene slavi Otac je moj, za koga vi kažete da je vaš Bog. 55A ne poznajete ga, a ja ga znam. Kad bih rekao da ga ne znam, bio bih lažac kao vi. No znam ga i njegovu riječ držim. 56Abraham, otac vaš, uskliknu što će moći vidjeti moj Dan; i vidje i obradova se.« 
57Nato mu rekoše Židovi: »Ni pedeset godina ti još nije, a vidio si Abrahama?« 
58Isus im reče: »Zaista, zaista, kažem vam, prije nego Abraham posta 'Ja jesam'!« 
59Tada zgrabiše kamenje da bace na njega, ali se Isus sakri i izađe iz Hrama.

Isus iscjeljuje slijepca od rođenja
9 Prolazeći ugleda čovjeka, slijepca od rođenja. 2Njegovi ga učenici upitaše: »Rabbi, tko sagriješi, on ili njegovi roditelji, te se slijep rodio?« 3Isus odgovori: »Ne sagriješi ni on, ni njegovi roditelji, nego je to zato da bi se djela Božja očitovala na njemu. 4Trebamo raditi djela Onoga koji me posla dok je dan; dolazi noć kad nitko ne može raditi. 5Dok sam na svijetu, svjetlo sam svijeta.« 
6Rekavši to, pljunu na zemlju i načini od pljuvačke blato te mu pomaza blatom oči, 7i reče mu: »Idi, umij se u kupalištu Siloamu«, što znači »Poslan«. On dakle ode, umije se, i vrati se gledajući. 8A susjedi, i oni koji su ga prije viđali kad bijaše prosjak, govorili su: »Nije li to onaj što je sjedio i prosio?« 9Jedni su govorili: »On je.« »Nije, samo mu je sličan« - govorili su drugi. A on je sâm govorio: »Ja sam.« 10Tada su ga pitali: »Kako ti se dakle otvoriše oči?« 11On odgovori: »Čovjek, koji se zove Isus, načini blato te mi namaza oči i reče: 'Idi u Siloam i umij se.' Otiđoh dakle, umih se, i progledah.« 12Upitaše ga: »Gdje je on?« Odgovori: »Ne znam.« 
13Odvedu bivšeg slijepca farizejima. 14A tog je dana, kad Isus načini blato i otvori mu oči, bila subota. 15Farizeji su ga također ponovno ispitivali kako je progledao. A on im reče: »Stavio mi je blato na oči, i umih se i - vidim!« 16Tada su neki od farizeja govorili: »Taj čovjek nije od Boga, jer ne svetkuje subotu.« A drugi su govorili: »Kako grješnik može činiti takva znamenja?« I među njima nasta razdor. 17Tada se ponovno obrate slijepcu: »Što ti kažeš o njemu? Tľ tvoje je oči otvorio!« On nato reče: »Prorok je.« 
18Židovi ipak nisu vjerovali da je bio slijep i da je progledao sve dok ne pozvaše roditelje toga što je progledao, 19pa ih upitaše: »Je li ovo vaš sin za koga kažete da se rodio slijep? Kako to da sada vidi?« 20Njegovi roditelji nato odgovoriše: »Znamo da je ovo naš sin i da je rođen slijep. 21A kako to da sada vidi, ne znamo; i tko mu je otvorio oči, ni to ne znamo. Njega pitajte, odrastao je, neka govori sam o sebi.« 22Njegovi roditelji tako rekoše jer su se bojali Židova. Židovi su, naime, već bili odlučili da će svatko tko ga prizna za Krista biti izopćen iz sinagoge. 23Stoga njegovi roditelji rekoše: »Odrastao je, njega upitajte.« 
24Tada pozvaše po drugi put čovjeka koji bijaše slijep te mu rekoše: »Odaj Bogu slavu! Mi znamo da je taj čovjek grješnik.« 25A on odgovori: »Je li grješnik, ne znam. Jedno znam: premda sam bio slijep, sada vidim.« 26Nato ga upitaše: »Što ti učini? Kako ti oči otvori?« 27Odgovori im: »Rekoh vam već i niste me saslušali. Zašto hoćete to opet čuti? Hoćete li i vi postati njegovim učenicima?« 
28Tada ga izgrdiše te rekoše: »Ti si njegov učenik, a mi smo učenici Mojsijevi. 29Mi znamo da je Mojsiju govorio Bog, a za ovoga ne znamo odakle je.« 30Odgovori im čovjek: »To i jest čudnovato što ne znate odakle je, a meni je otvorio oči. 31Znamo da Bog grješnike ne uslišava, nego tko li je bogobojazan i njegovu volju vrši, toga uslišava. 32Od pamtivijeka se nije čulo da bi itko otvorio oči slijepcu od rođenja. 33Kad ovaj ne bi bio od Boga, ne bi mogao učiniti ništa.« 34Odgovoriše mu: »Rođen si sav u grijesima i ti da nas učiš?« I izbaciše ga. 
35Doču Isus da su ga izbacili te, našavši ga, reče: »Vjeruješ li ti u Sina Čovječjega?« 36On odgovori: »A tko je taj, Gospodine, da povjerujem u njega?« 37Reče mu Isus: »Vidio si ga, i taj koji govori s tobom - on je.« 38A on reče: »Vjerujem, Gospodine!« I pokloni mu se. 39Tada reče Isus: »Dođoh na ovaj svijet radi suda: da vide koji ne vide i da oslijepe koji vide.«
40Čuli to neki od farizeja koji su bili s njime te mu rekoše: »Zar smo i mi slijepi?« 
41Reče im Isus: »Da ste slijepi, ne biste imali grijeha, ali vi sad govorite: 'Vidimo'. Vaš grijeh ostaje.«

Dobri pastir
10 »Zaista, zaista, kažem vam, tko u ovčinjak ne ulazi kroz vrata, nego negdje drugdje prelazi, kradljivac je i razbojnik. 2A tko ulazi na vrata, pastir je ovaca. 3Njemu vratar otvara, i ovce slušaju njegov glas. On ovce svoje poimence zove te ih izvodi. 4A kad sve svoje izvede, ide pred njima i ovce ga slijede, jer poznaju njegov glas. 5A tuđina zasigurno neće slijediti, nego će od njega bježati, jer ne poznaju tuđinova glasa.« 6Isus im izreče tu usporedbu, ali oni ne razumješe što im je time htio kazati. 7Tada im Isus ponovno reče: 
»Zaista, zaista, kažem vam: ja sam vrata ovcama. 8Svi koji dođoše prije mene kradljivci su i razbojnici, ali ih ovce nisu poslušale. 
9Ja sam vrata. Tko li kroza me uđe, spasit će se; ulazit će i izlaziti te pašu nalaziti. 10Kradljivac ne dolazi, osim da ukrade, zakolje i uništi. Ja dođoh da život imaju i da ga imaju u izobilju. 11Ja sam pastir dobri. Pastir dobri polaže život svoj za ovce. 12Najamnik, koji nije pastir, i komu ovce ne pripadaju, čim spazi vuka da dolazi, ostavlja ovce i bježi - a vuk ih grabi i rastjeruje - 13jer najamnik je, i nije mu stalo do ovaca. 
14Ja sam pastir dobri i poznajem svoje, i moje poznaju mene. 15Kao što mene poznaje Otac, i ja poznajem Oca i život svoj polažem za ovce. 
16A imam i druge ovce koje nisu iz ovog ovčinjaka; treba da dovedem i njih, i čut će moj glas, i bit će jedno stado, jedan pastir. 
17Stoga me ljubi Otac što ja život svoj polažem da ga opet uzmem. 18Nitko ga ne uzima od mene, nego ga ja sam od sebe polažem. Imam vlast položiti ga i imam vlast opet ga uzeti. Tu zapovijed primih od svojega Oca.« 
19I opet nastade razdor među Židovima zbog ovih riječi. 20Mnogi su od njih govorili: »Zli je duh u njemu pa luduje. Što ga slušate?« 21Drugi su govorili: »Ovo nisu riječi opsjednutoga. Može li zli duh slijepima oči otvarati?«

Isus jedno s Ocem
22Svetkovao se tada u Jeruzalemu Blagdan posvećenja. Bijaše zima, 23a Isus je hodao u Hramu trijemom Salomonovim. 24Tada ga okružiše Židovi te ga ispitivahu: »Dokle ćeš nam dušu držati u dvojbi? Ako si ti Krist, reci nam otvoreno.« 
25Odgovori im Isus: »Rekoh vam, ali ne vjerujete. Djela koja činim u ime svojega Oca, ona svjedoče za mene, 26ali vi ne vjerujete, jer niste od mojih ovaca. 27Moje ovce slušaju moj glas, i ja ih poznajem, i one me slijede. 28Ja im dajem život vječni, i one zasigurno neće nikada propasti i nitko ih neće oteti iz moje ruke. 29Ono što mi je Otac dao veće je od svega i nitko to ne može oteti iz Očeve ruke. 30Ja i Otac jedno smo.« 
31Tada Židovi opet zgrabiše kamenje da ga kamenuju. 32Odgovori im Isus: »Pokazah vam mnoga dobra djela od Oca. Za koje me od tih djela kamenujete?« 33Odgovoriše mu Židovi: »Zbog dobra te djela ne kamenujemo, nego zbog hule, i jer se ti, premda čovjek, praviš Bogom.« 34Odgovori im Isus: 
»Nije li u vašem Zakonu zapisano: 'Ja rekoh: bogovi ste!' 35Ako bogovima nazva one kojima bijaše upućena riječ Božja - a Pismo se ne može dokinuti - 36možete li onda onomu, koga je Otac posvetio i poslao na svijet, kazati: 'Huliš', zato što rekoh: 'Sin sam Božji'? 37Ako ne činim djela Oca svojega, nemojte mi vjerovati. 38Ali ako činim, makar meni i ne vjerovali, vjerujte djelima, kako biste spoznali i razumjeli da je Otac u meni i ja u Ocu.« 
39Tada su ga opet htjeli uhititi, ali im on izmaknu iz ruke. 
40I ode opet preko Jordana na mjesto gdje je Ivan prije krstio, i ondje ostade. 41A mnogi dođoše k njemu te govorahu: »Ivan doduše ne učini nijednog znamena, ali sve što je za ovoga rekao bijaše istinito.« 42I ondje mnogi povjerovaše u njega.

Isus uskrisuje Lazara
11 Bijaše neki bolesnik, Lazar iz Betanije, iz sela Marije i njezine sestre Marte. 2A Marija, čiji je brat Lazar bolovao, bijaše ona što je pomazala Gospodina pomašću i otrla mu noge svojom kosom. 3Sestre mu stoga poručiše: »Gospodine, evo je onaj koga ljubiš bolestan.« 4Čuvši to Isus, reče: »Ova bolest nije na smrt, nego na slavu Božju, da se Sin Božji po njoj proslavi.« 
5Isus je, pak, zavolio Martu, i njezinu sestru i Lazara. 6Dočuvši dakle da je ovaj bolestan, ostade još dva dana u mjestu gdje bijaše. 7Istom poslije toga rekne učenicima: »Hajdemo opet u Judeju!« 8Rekni mu učenici: »Rabbi, Židovi te upravo htjedoše kamenovati, a ti opet ideš onamo?« 9Odgovori Isus: »Nema li dan dvanaest sati? Hodi li tko danju, ne spotiče se, jer vidi svjetlost ovoga svijeta. 10Hodi li pak tko noću, spotiče se, jer nema svjetlosti u njemu.« 11Reče to, a poslije toga im kaza: 
»Naš prijatelj Lazar spava, ali ga idem probuditi.« 12Učenici mu nato rekoše: »Gospodine, ako spava, to će ga spasiti!« 13No Isus bijaše govorio o njegovoj smrti, a oni pomisliše da govori o počinku u snu. 14Stoga im Isus onda reče otvoreno: »Lazar je umro. 15I poradi vas se radujem što nisam bio ondje, kako biste povjerovali. Nego hajdemo k njemu!« 16Nato Toma, koji se zove Blizanac, reče ostalim učenicima: »Hajdemo i mi da umremo s njime.« 
17Kad je dakle Isus došao, dozna da je on već četiri dana u grobu. 18A Betanija bijaše blizu Jeruzalema, nekih petnaest stadija. 19I mnogi Židovi bijahu došli k Marti i Mariji kako bi ih utješili zbog njihova brata. 20Čim je Marta čula da Isus dolazi, izađe mu u susret, a Marija je ostala u kući. 21Tada Marta reče Isusu: »Gospodine, da si bio ovdje, ne bi umro moj brat. 22Ali i sada znam: što god zaišteš od Boga, Bog će ti dati.« 23Rekne joj Isus: »Uskrsnut će tvoj brat.« 
24Odvrati mu Marta: »Znam da će uskrsnuti o uskrsnuću, u posljednji dan.« 25Isus joj reče: 
»Ja sam uskrsnuće i život. Tko vjeruje u mene, ako i umre, živjet će. 26I tko god živi i vjeruje u mene zasigurno neće umrijeti dovijeka. Vjeruješ li to?« 27Odgovori mu: »Da, Gospodine! Ja vjerujem da si ti Krist, Sin Božji, Onaj koji dolazi na svijet.« 
28Ovo rekavši ode i pozove svoju sestru Mariju, te joj kriomice reče: »Učitelj je ovdje i zove te.« 29A ona, čim je to čula, brzo ustade i pođe k njemu. 30Isus još nije bio ušao u selo, nego i dalje bijaše na onom mjestu gdje ga je Marta susrela. 31Tada Židovi, koji su s njom bili u kući i tješili je, kad vidješe da Marija brzo ustade i izađe, proslijediše za njom, misleći da ide na grob da ondje plače. 32A Marija, čim dođe onamo gdje bijaše Isus, te ugledavši ga, baci mu se pred noge govoreći: »Gospodine, da si bio ovdje, ne bi umro moj brat.« 33Kad Isus dakle vidje nju gdje plače i Židove koji dođoše s njom gdje plaču, potresen u duhu sav se uzbudi 34i upita: »Gdje ste ga položili?« Reknu mu: »Gospodine, dođi i vidi!« 35Isus zaplaka. 
36Nato su Židovi govorili: »Gle, kako ga je ljubio!« 37A neki od njih rekoše: »Nije li ovaj, koji je otvorio oči slijepcu, mogao učiniti da onaj ne umre?« 38Isus onda, ponovno sav potresen, dođe na grob; bijaše to pećina, a na nju navaljen kamen. 39Isus rekne: »Odmaknite kamen!« Rekne mu pokojnikova sestra, Marta: »Gospodine, već zaudara, jer četvrti je dan.« 40Isus joj rekne: »Zar ti ne rekoh da ćeš, povjeruješ li, vidjeti slavu Božju?« 41Kada dakle odmaknuše kamen, Isus podiže oči i reče: 
»Oče, zahvaljujem ti što si me uslišao. 42Ja sam znao da me ti uvijek uslišuješ, ali ovo sam rekao zbog mnoštva što unaokolo stoji, kako bi povjerovali da si me ti poslao.« 
43I ovo rekavši, povika u sav glas: »Lazare, izađi!« 44Mrtvac izađe, nógū i rúkū ovijenih povojima, te s rupcem omotanim oko lica. Isus im rekne: »Odriješite ga i pustite ga da ode!«

Zavjera protiv Isusa
45Mnogi dakle Židovi, koji bijahu došli k Mariji, kad vidješe što je učinio, povjerovaše u njega. 46A neki pak od njih otiđoše k farizejima i rekoše im što je Isus učinio. 47Tada glavari svećenički i farizeji sabraše Vijeće. Govorili su: »Što da radimo? Tľ ovaj čovjek čini mnoga znamenja. 48Pustimo li ga tako, svi će u njega povjerovati pa će doći Rimljani i oteti nam ovo mjesto i narod.« 
49A Kaifa, jedan od njih, koji te godine bijaše velesvećenik, reče im: »Ništa vi ne znate; 50ne mislite kako je bolje za vas da jedan čovjek umre za narod negoli da sav narod propadne.« 51A ovo on ne reče sam od sebe, jer kako bijaše velesvećenik te godine, prorekao je da Isus ima umrijeti za narod, 52i ne samo za narod nego i da raspršenu djecu Božju okupi u jedno. 
53Toga se dakle dana dogovoriše da ga ubiju. 54Zato se Isus više nije javno kretao među Židovima, nego ode odande u predio blizu pustinje, u grad zvani Efraim, i ondje je boravio s učenicima. 
55Bijaše pak blizu židovska Pasha te mnogi iz onoga kraja uzađoše u Jeruzalem prije Pashe da se očiste. 56Tada su tražili Isusa i stojeći u Hramu govorili među sobom: »Što vam se čini? Zar uopće neće doći na Blagdan?« 57A glavari svećenički i farizeji bijahu izdali naredbu da, ako tko dozna gdje je, dojavi kako bi ga uhitili.

Isusovo pomazanje u Betaniji
12 Šest dana prije Pashe dođe Isus u Betaniju gdje bijaše Lazar koga je Isus uskrisio od mrtvih. 2Ondje mu prirediše večeru. Marta je posluživala, a Lazar bijaše jedan od onih koji su s njime bili za stolom. 3Tada Marija uze libru čiste skupocjene nardove pomasti te pomaza Isusove noge i otare ih svojom kosom. I kuća se ispuni mirisom pomasti. 
4Tada Juda Iskariotski, jedan od njegovih učenika, onaj koji ga je imao izdati, rekne: 5»Zašto se ta pomast nije prodala za trista denara pa se to dalo siromasima?« 6Nije to rekao što mu je bilo stalo do siromaha, nego jer bijaše kradljivac; držao je kesu i odnosio što se u nju stavljalo. 7A Isus reče: »Pusti je! Neka to izvrši za dan mog ukopa. 8Jer siromahe uvijek imate uza se, ali mene nemate uvijek.« 
9Veliko tad mnoštvo Židova dozna da je on ondje, pa dođoše, ne samo zbog Isusa nego i da vide Lazara, koga bijaše uskrisio od mrtvih. 10A glavari se svećenički dogovoriše da i Lazara ubiju, 11jer su zbog njega mnogi Židovi odlazili i vjerovali u Isusa.

Mesijanski ulazak u Jeruzalem
12Kad je sutradan veliko mnoštvo, što dođe na Blagdan, čulo da Isus dolazi u Jeruzalem, 13uze palmine grane te mu izađe u susret. I klicali su: 
»Hosanna, blagoslovljen Onaj koji dolazi u ime Gospodnje«, i, »Kralj Izraelov!« 
14Isus nađe magarčića i sjede na njega, kao što je zapisano: 15»Ne boj se, kćeri Sionska! Gle, kralj tvoj dolazi sjedeći na mladunčetu magaričinu.« 16Njegovi učenici to najprije ne razumješe; tek pošto Isus bî proslavljen oni se sjetiše da to bijaše o njemu zapisano i da mu baš to učiniše. 17Svjedočilo je i mnoštvo što je bilo s njime kad je Lazara dozvao iz groba i uskrisio ga od mrtvih. 18Stoga mu mnoštvo i dođe u susret, jer su čuli da je on učinio taj znamen. 19A farizeji među sobom rekoše: »Vidite da ništa ne postižete. Eno, svijet ode za njim.«

Nežidovi kod Isusa
20A među onima koji su za Blagdana uzašli da se poklone bijahu i neki Grci. 21Oni priđoše Filipu iz Betsaide Galilejske te su ga molili: »Gospodine, htjeli bismo vidjeti Isusa.« 22Filip ode i rekne to Andriji; Andrija i Filip odu i kažu Isusu. 23A Isus im odgovori: 
»Došao je čas da se proslavi Sin Čovječji. 24Zaista, zaista, kažem vam, ako pšenično zrno, kad padne u zemlju, ne umre, ostaje samo. Ali ako umre, donosi obilan rod. 25Tko voli svoj život, izgubit će ga; a tko mrzi svoj život na ovome svijetu, sačuvat će ga za život vječni. 26Ako mi tko hoće služiti, neka me slijedi. I gdje sam ja, ondje će biti i moj služitelj. Ako tko hoće meni služiti, moj će ga Otac poštovati. 27Duša mi je sada uzdrmana. I što da rečem? Oče, spasi me od ovoga časa! Ali zbog ovoga i dođoh u ovaj čas. 28Oče, proslavi ime svoje!« 
Tada dođe glas s neba: »I proslavio sam, i opet ću proslaviti!« 
29A mnoštvo, što je ondje stajalo i to čulo, govorilo je: »Zagrmjelo je!« »Anđeo mu je zborio« - govorili su drugi. 30Isus odgovori: »Ne dođe ovaj glas poradi mene, nego poradi vas. 31Sada je sud ovome svijetu; sada će knez ovoga svijeta biti izbačen. 32A ja ću, kad budem podignut od zemlje, sve privući k sebi.« 33To je govorio da označi kakvom mu je smrću umrijeti. 
34Nato mu mnoštvo odgovori: »Mi smo iz Zakona čuli da Krist ostaje zauvijek, a kako onda ti govoriš da Sin Čovječji treba biti podignut? Tko je taj Sin Čovječji?« 
35Tada im Isus reče: »Još je malo vremena svjetlo među vama. Hodite dok imate svjetlo, da vas ne obuzme tama. A tko u tami hodi, ne zna kamo ide. 36Dok imate svjetlo, vjerujte u svjetlo, da budete sinovi svjetla!« 
To Isus izreče te ode i sakri se od njih.

Nevjerovanje Židova
37Premda je pred njima činio tolika znamenja, nisu vjerovali u njega, 38da se ispuni riječ proroka Izaije, što je reče: »Gospodine, tko povjerova našoj poruci? I komu se otkri ruka Gospodnja?« 39Stoga i nisu mogli vjerovati, jer Izaija još reče: 40»Zaslijepio je oči njihove i otvrdnu im srca, da očima ne vide i srcem ne razumiju te se ne obrate pa ih izliječim.« 41To reče Izaija jer vidje njegovu slavu i o njemu prozbori. 
42Pa ipak i mnogi glavari povjerovaše u njega, ali nisu to priznavali zbog farizeja, da ne budu izopćeni iz sinagoge, 43jer im je bilo više do slave ljudske negoli do slave Božje. 

Isusov proglas
44A Isus povika: »Tko vjeruje u mene, taj ne vjeruje u mene, nego u Onoga koji me posla. 45I tko vidi mene, vidi Onoga koji me posla. 46Ja, svjetlo, došao sam na svijet da nijedan koji vjeruje u mene ne ostane u tami. 47I čuje li tko moje riječi a ne drži ih, ja ga ne sudim, jer ne dođoh osuditi svijet, nego svijet spasiti. 48Tko mene odbacuje i ne prima mojih riječi, ima svoga suca: riječ koju sam zborio, ona će mu suditi u posljednji dan. 49Jer ja nisam zborio sam od sebe, nego Onaj koji me posla, Otac, On mi je dao zapovijed što da rečem, što da prozborim. 50I znam da je njegova zapovijed život vječni. Što god ja dakle zborim, zborim onako kao što mi je Otac rekao.

Pranje nógū
13 Uoči blagdana Pashe, znajući da je došao njegov čas da prijeđe iz ovoga svijeta k Ocu, te uzljubivši svoje koji su u svijetu, Isus im iskaza ljubav do kraja. 
2I za večerom - đavao već bijaše stavio u srce Judi, sinu Šimuna Iskariotskoga, da ga izda - 3znajući da mu je Otac sve predao u ruke, i da je od Boga izašao te da k Bogu ide, 4ustane od večere, odloži svoj ogrtač, uze ubrus te se njime opaše. 5Zatim ulije vode u praonik i stade učenicima prati noge te ih otirati ubrusom kojim bijaše opasan. 
6Dođe tako do Šimuna Petra. On mu rekne: »Gospodine, ti da meni pereš noge?« 7Odgovori mu Isus: »Što ja činim, ti sada ne shvaćaš, ali ćeš poslije razumjeti.« 8Rekne mu Petar: »Ne, nećeš mi prati nógū nikada!« Odgovori mu Isus: »Ako te ne operem, nećeš imati dijela sa mnom.« 9Rekne mu Šimun Petar: »Gospodine, onda ne samo noge, nego i ruke i glavu.« 10Odvrati mu Isus: »Tko je okupan, ne treba drugo prati osim nógū; tľ sav je čist. I vi ste čisti, ali ne svi.« 11Znao je naime tko ga ima izdati te stoga reče: »Niste svi čisti.« 
12Kada im dakle opra noge, uze svoj ogrtač te opet sjede i reče im: »Razumijete li što sam vam učinio? 13Vi me zovete Učiteljem i Gospodinom, i pravo kažete, jer jesam. 14Ako dakle ja, Gospodin i Učitelj, vama oprah noge, i vi ste dužni prati noge jedni drugima. 15Doista, dadoh vam primjer da i vi činite kao što ja učinih vama. 16Zaista, zaista, kažem vam, nije sluga veći od svojega gospodara, niti je poslanik veći od onoga koji ga je poslao. 17Kad to znate, blaženi ste ako to i činite. 
18Ne govorim o svima vama. Ja znam koje izabrah, ali neka se ispuni Pismo: 'Koji kruh moj jede, petu svoju na me podiže.' 19Kažem vam ovo sada, prije no što se dogodi, da kad se dogodi, vjerujete da 'Ja jesam'. 20Zaista, zaista, kažem vam, tko primi onoga koga ja šaljem, mene prima; a tko primi mene, prima Onoga koji me posla.«

Izdajnik razotkriven
21Rekavši to, uzdrman u duhu Isus posvjedoči: »Zaista, zaista, kažem vam: jedan će me od vas izdati.« 22Učenici pogledavahu jedan drugoga u nedoumici o kome to govori. 23Za stolom je jedan od njegovih učenika, koga je Isus ljubio, bio tik uz Isusa. 24Njemu namigne Šimun Petar, neka sazna tko bi bio taj o kome govori.« 25Ovaj se nasloni Isusu na prsa i upita: »Gospodine, tko je taj?« 
26Isus odgovori: »Onaj je komu budem pružio zalogaj što ga umočim.« I umočivši zalogaj, uzme ga i pruži Judi, sinu Šimuna Iskariotskoga. 27Potom, poslije zalogaja, uđe u ovoga Sotona. Isus mu onda rekne: »Što činiš, učini brže!« 28A nijedan od onih koji su bili za stolom nije razumio zašto mu to reče. 29Budući da je Juda imao kesu, neki su mislili da mu Isus kaže: »Kupi što nam treba na blagdan« ili »Podaj što siromasima«. 30Ovaj dakle, uzevši zalogaj, odmah izađe. A bijaše noć.
31Kad je Juda izašao, rekne Isus: »Sad je proslavljen Sin Čovječji, i Bog je proslavljen u njemu. 32Ako je Bog proslavljen u njemu, Bog će i njega proslaviti u sebi, i odmah će ga proslaviti.« 

Nova zapovijed
33»Dječice, još sam malo s vama. Tražit ćete me, ali kao što rekoh Židovima, sada kažem i vama: kamo ja idem, vi ne možete doći. 
34Novu vam zapovijed dajem, da ljubite jedni druge; kao što sam ja vama iskazao ljubav da i vi ljubite jedni druge. 35Po tome će svi znati da ste moji učenici - ako imate ljubavi jedni za druge.« 

Razgovor s Petrom
36Šimun Petar ga upita: »Gospodine, kamo ideš?« Isus mu odgovori: »Kamo ja idem, sada me ne možeš slijediti, ali ćeš me poslije slijediti.« 37Rekne mu Petar: »Gospodine, zašto te sada ne mogu slijediti? Život ću svoj za tebe položiti!« 38Odgovori mu Isus: »Život ćeš svoj za mene položiti? Zaista, zaista, kažem ti, pijetao neće ni zapjevati dok me tri puta ne zaniječeš.«

Isus - put, istina, život
14 »Neka se ne uznemiruje vaše srce. Vjerujte u Boga i u mene vjerujte! 2U kući Oca mojega mnogo je stanova. Da nema, zar bih vam rekao: 'Idem vam pripraviti mjesto'. 3I kad odem i pripravim vam mjesto, opet ću doći i k sebi vas uzeti, da i vi budete gdje sam ja. 4A kamo ja idem, put znate.« 
5Rekne mu Toma: »Gospodine, ne znamo kamo ideš; kako možemo znati put?« 6Odvrati mu Isus: »Ja sam put i istina i život. Nitko ne dolazi k Ocu osim po meni. 7Ako ste upoznali mene, i Oca ćete mojega upoznati. Ali od sada ga poznajete i vidjeli ste ga.« 
8Rekne mu Filip: »Gospodine, pokaži nam Oca, i to nam je dosta!« 9Odvrati mu Isus: »Zar me još nisi upoznao, Filipe, a toliko sam vremena s vama? Tko je vidio mene, vidio je Oca. Kako da ti kažeš: 'Pokaži nam Oca'? 10Ne vjeruješ li da sam ja u Ocu i da je Otac u meni? Riječi koje vam ja govorim ne zborim sam od sebe, nego Otac, koji prebiva u meni, čini svoja djela. 11Vjerujte mi da sam ja u Ocu, i Otac u meni; ako li ne, onda vjerujte zbog sâmīh djela. 
12Zaista, zaista, kažem vam, tko vjeruje u mene, činit će ona djela što ih i ja činim. I veća će od ovih činiti, jer ja idem k Ocu. 13I što god zaištete u moje ime, to ću učiniti, da se proslavi Otac u Sinu. 14Što god me zaištete u moje ime, ja ću učiniti.«

Obećanje Duha Svetoga
15»Ako me ljubite, zapovijedi ćete moje držati.16A ja ću moliti Oca i On će vam dati drugoga Branitelja, da bude s vama zauvijek - 17Duha istine. Njega svijet ne može primiti, jer ga ne vidi niti poznaje. Vi ga poznajete, jer kod vas prebiva i u vama će biti. 
18Neću vas ostaviti sirotne; doći ću k vama. 19Još malo i svijet me više neće vidjeti, a vi ćete me vidjeti, jer ja živim, i vi ćete živjeti. 20U onaj dan vi ćete spoznati da sam ja u Ocu svojemu i vi u meni i ja u vama. 21Tko ima moje zapovijedi i drži ih, taj mene ljubi. A tko mene ljubi, njega će ljubiti moj Otac; i ja ću ga ljubiti i njemu ću se očitovati.« 
22Rekne mu Juda - ne Iskariotski: »Gospodine, a kako to da ćeš se očitovati nama, a ne svijetu?« 23Odgovori mu Isus: 
»Ako me tko ljubi, moju će riječ držati, i moj će ga Otac ljubiti, i k njemu ćemo doći i kod njega se nastaniti. 24Tko ne ljubi mene, mojih riječi ne drži. A riječ koju slušate nije moja, nego Onoga koji me posla - Oca. 25To sam vam zborio dok sam boravio s vama. 26A Branitelj, Duh Sveti, koga će Otac poslati u moje ime, on će vas poučiti svemu i podsjetiti vas na sve što vam ja rekoh.«

Mir vam
27»Mir vam ostavljam, mir svoj dajem vam. Ne dajem vam kao što svijet daje. Neka se ne uznemiruje vaše srce i ne boji. 28Čuli ste da vam rekoh: 'Idem i vratit ću se k vama.' Da me ljubite, radovali biste se što idem k Ocu, jer Otac je od mene veći. 29Rekao sam vam sada, prije no što se dogodi, da povjerujete kad se dogodi. 30Neću više s vama mnogo govoriti, jer dolazi knez ovoga svijeta. On protiv mene ne može ništa, 31ali da bi svijet spoznao da ljubim Oca, ja činim onako kao što mi Otac zapovjedi. Ustanite! Hajdemo odavde!«

Trs i loza
15 »Ja sam trs istinski, a moj je Otac vinogradar. 2On odsijeca svaku lozu na meni koja ne donosi roda, a svaku koja donosi rod On čisti da više roda donese. 3Vi ste već očišćeni po riječi koju sam vam zborio. 4Ostanite u meni, i ja u vama. Kao što loza ne može donositi roda sama od sebe, ako ne ostane na trsu, tako ni vi ako ne ostanete u meni. 
5Ja sam trs, vi loze. Tko ostane u meni i ja u njemu, taj donosi mnogo roda; jer bez mene ne možete učiniti ništa. 6Ako tko u meni ne ostane, bude kao loza odbačen te usahne. Takve onda skupe, bace u oganj i spale. 7Ako ostanete u meni i riječi moje ostanu u vama, ištite što god hoćete i bit će vam. 8Time se Otac moj proslavlja da mnogo roda donosite i budete moji učenici. 
9Kao što je Otac iskazao ljubav meni, i ja sam vama iskazao ljubav. Ostanite u mojoj ljubavi. 10Ako budete držali moje zapovijedi, ostat ćete u ljubavi mojoj; kao što sam ja držao zapovijedi Oca svojega i ostajem u ljubavi njegovoj. 
11Ovo sam vam zborio da moja radost bude u vama i da vaša radost bude potpuna.

Ljubite jedni druge
12Moja je zapovijed ovo: ljubite jedni druge kao što ja vama iskazah ljubav. 13Nitko nema veće ljubavi od ove: da tko svoj život položi za svoje prijatelje. 14Vi ste moji prijatelji ako činite ono što vam ja zapovijedam. 15Više vas ne zovem slugama, jer sluga ne zna što radi njegov gospodar. Nazvao sam vas prijateljima, jer vam obznanih sve što sam čuo od Oca svojega. 16Ne izabraste vi mene, nego ja izabrah vas i postavih vas da idete i donosite rod te da rod vaš ostane; pa da vam Otac dadne što god zaištete u moje ime. 17Ovo vam zapovijedam: da ljubite jedni druge.«

Mržnja svijeta
18»Ako vas svijet mrzi, znajte da je mene mrzio prije vas. 19Kad biste bili od svijeta, svijet bi svoje ljubio, ali kako niste od svijeta, nego vas ja izabrah od svijeta, stoga vas svijet mrzi. 20Sjećajte se riječi koju vam rekoh: 'Nije sluga veći od svojega gospodara.' Ako su mene progonili, i vas će progoniti; ako su riječ moju držali, i vašu će držati. 
21A sve će vam to oni činiti zbog imena mojega, jer ne poznaju Onoga koji me posla. 22Da nisam došao i da im nisam zborio, ne bi imali grijeha; ali sad nemaju isprike za svoj grijeh. 23Tko mrzi mene, mrzi i Oca mojega. 24Da ne učinih među njima djela koja nitko drugi ne učini, ne bi imali grijeha, ali sad ih vidješe, pa ipak zamrziše i mene i Oca mojega. 25No neka se ispuni riječ zapisana u njihovu Zakonu: 'Zamrziše me nizašto.' 
26Kada dođe Branitelj, koga ću vam poslati od Oca - Duh istine, koji od Oca izlazi - on će svjedočiti za mene. 27I vi ćete svjedočiti, jer ste sa mnom od početka.«

16 »To sam vam kazivao da se ne sablaznite. 2Izopćavat će vas iz sinagoga. Štoviše, dolazi čas kad će svaki koji vas ubije misliti da Bogu čini službu. 3A to će vam činiti jer ne upoznaše ni Oca ni mene. 4Ali to sam vam kazivao da se, kad tomu dođe vrijeme, sjetite toga da vam rekoh. Ne rekoh vam toga na početku, jer sam bio s vama. 5A sad idem k Onome koji me posla, i nitko me od vas ne pita: 'Kamo ideš?' 6Naprotiv, vaše se srce ispunilo žalošću što sam vam ovo kazivao.«

Branitelj
7»Ali vama ja istinu govorim: bolje je za vas da ja odem, jer ako ne odem, neće doći k vama Branitelj. Ako pak odem, poslat ću ga k vama. 8A kad on dođe, razotkrit će svijetu o grijehu, o pravednosti i o sudu. 9O grijehu, jer ne vjeruju u mene; 10o pravednosti, jer idem k Ocu i više me ne vidite; 11o sudu, jer je knez ovoga svijeta osuđen. 
12Još vam mnogo imam kazati, ali sada ne možete nositi. 13A kad dođe on, Duh istine, upućivat će vas u svu istinu; jer neće zboriti sam od sebe, nego će zboriti o onome što čuje, i navješćivat će vam ono što dolazi. 14On će me proslaviti, jer će od mojega uzimati i navješćivati vama. 15Sve je što Otac ima, moje. Stoga vam rekoh da će od mojega uzeti i vama navješćivati.«

Kratka žalost i trajna radost
16»Još malo, i nećete me više vidjeti, i opet malo, pa ćete me vidjeti.« 17Nato neki od njegovih učenika rekoše jedni drugima: »Što je to što nam govori: 'Malo, i nećete me vidjeti, i opet malo, pa ćete me vidjeti' i: 'jer idem k Ocu'?« 18Pitali su dakle: »Što je to što kaže: 'malo'? Ne znamo o čemu zbori.« 19Isus primijeti da su ga htjeli pitati, pa im reče: »Pitate se među sobom o tome što rekoh: 'Malo, i nećete me vidjeti, i opet malo, pa ćete me vidjeti.' 20Zaista, zaista, kažem vam: vi ćete plakati i naricati, a svijet će se radovati; vi ćete se žalostiti, ali će se vaša žalost prometnuti u radost. 21Kad žena rađa žalosna je, jer je došao njezin čas, ali kad rodi djetešce, više se ne sjeća muke zbog radosti što se na svijet čovjek rodi. 22Tako i vi: sad ste, doduše, žalosni, ali opet ću vas vidjeti, i srce će vam se radovati, i vaše vam radosti nitko neće oteti. 23I u onaj dan više me ništa nećete pitati. Zaista, zaista, kažem vam, ako što zaištete od Oca u moje ime, dat će vam. 24Dosad ništa niste zaiskali u moje ime. Ištite, i primit ćete, da vaša radost bude potpuna.
25Ovo sam vam kazivao u usporedbama. Dolazi čas kad vam više neću kazivati u usporedbama, nego ću vam navješćivati Oca otvoreno. 26U onaj ćete dan iskati u moje ime, i ne kažem vam da ću ja moliti Oca za vas; 27Doista, sâm vas Otac ljubi, jer ste vi mene ljubili i vjerovali da ja od Boga izađoh. 28Ja izađoh od Oca i došao sam na svijet; sad opet svijet ostavljam i odlazim k Ocu.« 
29Reknu mu njegovi učenici: »Evo, sad otvoreno zboriš i ne služiš se nikakvom usporedbom. 30Sad znamo da sve znaš, i ne trebaš da te itko pita; po ovome vjerujemo da si od Boga izašao.« 31Odgovori im Isus: »Sada vjerujete! 32Evo dolazi čas, i već je došao, kad ćete se razbježati svaki na svoju stranu, i mene ostaviti sáma. Ali nisam sam, jer Otac je sa mnom. 33Ovo sam vam kazivao da u meni imate mir. U svijetu ćete imati muku, ali ohrabrite se! Ja sam pobijedio svijet.«

Isusova molitva - Da svi budu jedno
17 To Isus izreče, pa podiže svoje oči k nebu te reče: »Oče, došao je čas. Proslavi Sina svojega, da Sin proslavi tebe; 2kao što si mu dao vlast nad svakim tijelom, da tako i svima koje si mu dao on dadne život vječni. 3A ovo je život vječni: da spoznaju tebe, jedinoga istinskog Boga, i onoga koga si poslao - Isusa Krista. 4Ja tebe proslavih na zemlji dovršivši djelo koje si mi dao da izvršim. 5A sada, Oče, proslavi ti mene kod sebe slavom koju imadoh kod tebe prije negoli je svijeta bilo. 
6Ja očitovah ime tvoje ljudima koje si mi dao od svijeta. Tvoji su bili, i ti ih meni dade, i oni su držali riječ tvoju. 7Sad su spoznali da je sve što si mi dao od tebe. 8Jer riječi koje mi ti dade, njima sam dao, i oni primiše i uistinu spoznaše da od tebe izađoh, i povjerovaše da me ti posla. 9Ja za njih molim. Ne molim za svijet, nego za one koje si mi dao, jer su tvoji. 10I sve je moje tvoje, i tvoje moje; i proslavio sam se u njima. 
11I ja više nisam u svijetu, no oni su u svijetu, a ja idem k tebi. Oče sveti, sačuvaj ih u svom imenu koje si mi dao: da budu jedno kao mi. 12Dok s njima bijah, ja sam ih čuvao u tvojemu imenu koje si mi dao, i zaštitio ih, te nijedan od njih ne propade osim sina propasti, da se ispuni Pismo. 13A sada idem k tebi i ovo govorim u svijetu, kako bi oni mojom radošću bili u sebi ispunjeni. 
14Ja sam im predao tvoju riječ, i svijet ih zamrzi, jer nisu od svijeta kao što ni ja nisam od svijeta. 15Ne molim te da ih uzmeš sa svijeta, nego da ih sačuvaš od Zloga. 16Oni nisu od svijeta, kao što ni ja nisam od svijeta. 17Posveti ih u istini; tvoja je riječ istina. 18Kao što ti mene posla u svijet, tako i ja njih poslah u svijet. 19I ja za njih posvećujem samoga sebe, da i oni budu posvećeni u istini. 
20A ne molim samo za njih, nego i za one koji će po njihovoj riječi vjerovati u mene; 21da svi budu jedno, kao što si ti, Oče, u meni i ja u tebi, neka i oni u nama budu, da svijet vjeruje da si me ti poslao. 22I slavu koju si mi dao ja sam dao njima, da budu jedno kao što smo mi jedno: 23ja u njima i ti u meni, da tako budu savršeni, okupljeni u jedno - kako bi svijet spoznao da si me ti poslao, i iskazao im ljubav kao što si je meni iskazao. 24Oče, hoću da i oni koje si mi dao budu gdje sam ja, da i oni budu sa mnom; da promatraju moju slavu koju si mi dao, jer si mi ljubav iskazao prije postanka svijeta. 25Oče pravedni, iako te svijet ne upozna, ja te ipak upoznah, a ovi upoznaše da si me ti poslao. 26I njima obznanih ime tvoje, i obznanjivat ću ga, da ljubav koju si mi iskazao bude u njima, i ja u njima.«

Isus izdan i uhićen
18 To rekavši Isus ode sa svojim učenicima na drugu stranu potoka Kedrona, gdje bijaše vrt, u koji uđoše on i njegovi učenici. 2A i Juda, koji ga je izdao, poznavao je ovo mjesto, jer se Isus ondje često sastajao sa svojim učenicima. 
3Tako Juda, dobivši četu i stražare od glavara svećeničkih i farizeja, dođe onamo sa svjetiljkama, zubljama i oružjem. 4A Isus, znajući sve što mu se ima dogoditi, istupi te ih upita: »Koga tražite?« 5»Isusa Nazarećanina«, odgovoriše mu. Rekne im: »Ja sam.« A s njima je stajao i Juda, njegov izdajnik. 6Čim im dakle reče: »Ja sam«, oni ustuknuše i popadaše na zemlju. 7Onda ih opet upita: »Koga tražite?« A oni rekoše: »Isusa Nazarećanina.« 8Isus odgovori: »Rekoh vam: ja sam. Ako dakle mene tražite, pustite ove neka odu« 9- da se ispuni riječ koju reče: 'Ne izgubih ni jednoga od onih koje si mi dao.' 
10A Šimun Petar trgnu mač koji je imao te udari velesvećenikova slugu i odsiječe mu desno uho. Sluzi je bilo ime Malko. 11Tada Isus reče Petru: »Vrati mač u korice! Zar da ne ispijem čašu koju mi je Otac dao?«

Isus pred Anom
12Tada četa, zapovjednik i židovski stražari uhitiše Isusa te ga svezaše. 13Potom ga najprije odvedoše Ani, koji bijaše tast Kaifi, a taj bijaše one godine velesvećenik. 14A Kaifa bijaše onaj koji savjetova Židovima: »Bolje da jedan čovjek umre za narod.«

Petar zanijekao Isusa
15Isusa je slijedio Šimun Petar i drugi učenik. Taj pak učenik bijaše poznat velesvećeniku, te on s Isusom uđe u dvorište velesvećenika, 16a Petar je ostao vani kod vrata. Tada onaj drugi učenik, koji bijaše poznat velesvećeniku, izađe i progovori s vrataricom te uvede Petra. 17A sluškinja, vratarica, upita Petra: »Nisi li i ti jedan od učenika ovoga čovjeka?« On rekne: »Nisam.« 18Stajali su pak ondje sluge i stražari; skupili su žeravicu, jer bijaše studeno, i grijali se. I Petar je stajao s njima i grijao se.

Velesvećenik ispituje Isusa
19Velesvećenik upita Isusa o njegovim učenicima i o njegovu učenju. 20»Ja sam javno govorio svijetu« - odgovori mu Isus. »Ja sam uvijek poučavao u sinagogi i u Hramu gdje se svi Židovi okupljaju, i ništa nisam govorio u tajnosti. 21Zašto pitaš mene? Priupitaj one koji su slušali što sam im govorio; oni, eto, znaju što sam rekao.« 22Kad to izreče, jedan od stražara, koji su stajali ondje, pljusnu Isusa, rekavši: »Zar tako odgovaraš velesvećeniku?« 23Odgovori mu Isus: »Ako sam krivo rekao, posvjedoči da je krivo; ako li pravo, zašto me udaraš?« 
24Ana ga zatim posla svezana velesvećeniku Kaifi.
25A Šimun Petar stajao je i grijao se. Tada ga upitaše: »Nisi li i ti od njegovih učenika?« On zanijeka i reče: »Nisam.« 26Jedan od slugu velesvećenika, rođak onoga komu je Petar bio odsjekao uho, rekne nato: »Nisam li te ja vidio s njime u vrtu?« 27Petar ponovno zanijeka, i odmah zapjeva pijetao.

Isus pred Pilatom
28Onda Isusa odvedu od Kaife u dvor upraviteljev. Bilo je rano jutro, i oni ne uđoše u dvor, da se ne bi oskvrnuli - kako bi mogli blagovati Pashu. 29Tada Pilat izađe pred njih i upita: »Kakvu optužbu iznosite protiv ovoga čovjeka?« 30Odgovoriše mu: »Da ovaj nije zločinac, ne bismo ga tebi predali.« 31A Pilat im reče: »Uzmite ga vi i presudite mu po svojem Zakonu.« Židovi mu rekoše: »Nama nije dopušteno nikoga pogubiti« - 32da se ispuni riječ Isusova, koju reče označujući kakvom mu je smrću umrijeti. 
33Onda Pilat opet uđe u dvor, pozove Isusa i reče mu: »Zar si ti kralj židovski?« 34Isus odgovori: »Kažeš li to sam od sebe, ili ti to drugi o meni rekoše?« 35Odgovori Pilat: »Zar sam ja Židov? Meni te predadoše tvoj narod i glavari svećenički. Što si učinio?« 36Isus odgovori: 
»Kraljevstvo moje nije od ovoga svijeta. Da je kraljevstvo moje od ovoga svijeta, onda bi se moje sluge borile da ne budem predan Židovima; no kraljevstvo moje nije odavde.« 
37Onda mu Pilat reče: »Onda si dakle kralj?« Isus odgovori: »Ti kažeš da sam ja kralj. Ja sam radi toga rođen i radi toga došao na svijet da svjedočim za istinu. Tko je od istine, sluša moj glas.« 
38Pilat mu rekne: »Što je istina?« I ovo rekavši, izađe ponovno pred Židove te im rekne: »Ja nikakve krivnje na njemu ne nalazim. 39A u vas je običaj da vam jednoga pustim o Pashi. Hoćete li dakle da vam pustim kralja židovskoga?« 40Tada svi ponovno povikaše: »Ne njega, nego Barabu!« A Baraba bijaše razbojnik.

19 Tada Pilat uze Isusa i dade ga izbičevati. 2A vojnici spletoše vijenac od trnja te mu staviše na glavu i ogrnuše ga grimiznim ogrtačem. 3I prilazili su mu te govorili: »Zdravo, kralju židovski!« I udarali mu pljuske. 
4Pilat ponovno izađe i rekne im: »Evo vam ga opet izvodim kako biste uvidjeli da nikakve krivnje na njemu ne nalazim.« 5Tada izađe Isus noseći trnov vijenac i grimizni ogrtač, a Pilat im rekne: »Evo čovjeka!« 6A kada ga ugledaše glavari svećenički i stražari, povikaše: »Raspni! Raspni!« Pilat im rekne: »Vi ga uzmite i raspnite, jer ja ne nalazim na njemu krivnje.« 7Židovi mu odgovoriše: »Mi imamo Zakon i po Zakonu mora umrijeti, jer je sebe napravio Sinom Božjim.« 
8A kad Pilat ču tu riječ, još se više prestraši. 9Ponovno uđe u dvor i zapita Isusa: »Odakle si ti?« A Isus mu ne dade odgovora. 10Tada mu Pilat rekne: »Zar meni ne odgovaraš? Ne znaš li da imam vlast pustiti te i da imam vlast raspeti te?« 
11Odgovori mu Isus: »Nikakve vlasti ne bi imao nada mnom da ti nije dano odozgor. Stoga je veći grijeh onoga koji me tebi predade.« 
12Otada ga je Pilat nastojao pustiti, ali Židovi viknuše: »Ako ovoga pustiš, nisi prijatelj caru, jer svaki koji sebe pravi kraljem, caru se protivi.« 13Čuvši te riječi, Pilat izvede Isusa i sjede na sudačku stolicu, na mjestu koje se zove Pločnik - hebrejski Gabbatha - 14a bijaše Priprava za Pashu, oko šestog sata. I rekne Židovima: »Evo vašega kralja!« 15A oni povikaše: »Smakni! Smakni! Raspni ga!« Rekne im Pilat: »Zar vašega kralja da raspnem?« Odgovoriše glavari svećenički: »Mi nemamo kralja osim cara.« 

Raspeće
16Tada im ga predade da se raspne. Oni dakle uzeše Isusa. 17Noseći svoj križ, on izađe na mjesto koje se zove 'Lubanjsko' - na hebrejskom Golgota - 18gdje ga raspeše, i s njime još dvojicu, s jedne i s druge strane, a Isusa u sredini. 19Napisa Pilat i natpis te ga stavi na križ. A bilo je napisano: 'Isus Nazarećanin, kralj židovski'. 20Ovaj su natpis pročitali mnogi Židovi, jer je mjesto gdje raspeše Isusa bilo blizu grada, a bijaše napisano hebrejski, latinski i grčki. 21A židovski svećenički glavari govorili su Pilatu: »Nemoj pisati: 'Kralj židovski', nego da je on rekao: 'Kralj sam židovski.'« 22Odgovori Pilat: »Što napisah, napisah.« 
23Kad vojnici raspeše Isusa, uzeše njegove haljine i razdijeliše ih na četiri dijela, svakomu vojniku po dio; tako i donju haljinu. Donja pak haljina bijaše nešivena, istkana izjedna od vrha do dna. 24Onda rekoše među sobom: »Nemojmo je parati, nego bacimo za nju kocku pa komu dopadne« - da se ispuni Pismo koje kaže: »Razdijeliše haljine moje među sobom i za odjeću moju kocku baciše.« I vojnici učiniše upravo tako.
25A kod križa Isusova stajahu njegova majka i Marija Kleofina, sestra njegove majke, i Marija Magdalena. 26Kad Isus ugleda majku i učenika koga je ljubio gdje uz nju stoji, rekne majci: »Ženo, evo ti sina!« 27Zatim rekne učeniku: »Evo ti majke!« I od onog časa učenik je uze k sebi.

Isusova smrt
28Poslije toga Isus, znajući da je sada sve dovršeno, da bi se ispunilo Pismo, rekne: »Žedan sam.« 29Ondje je stajala posuda puna octa. A oni nataknu spužvu natopljenu octom na izopovu trsku te je prinesu njegovim ustima. 30Pošto Isus uze ocat, reče: »Dovršeno je!« I prignuvši glavu, predade duh.
31Budući da bijaše Priprava, pa da tijela ne bi ostala na križu u subotu - jer te subote bijaše velik dan - Židovi dakle zamoliše Pilata da se raspetima prebiju golijeni te da se skinu. 32Dođoše tada vojnici te prebiše golijeni i prvomu i drugomu koji su bili raspeti s njime. 33Kada dođoše do Isusa te vidješe da je već umro, ne prebiše mu golijeni, 34nego mu jedan od vojnika kopljem probode bok, i odmah poteče krv i voda. 
35I onaj koji je to vidio svjedoči, i istinito je njegovo svjedočanstvo. I on zna da istinu govori da i vi povjerujete. 36Jer ovo se dogodilo da se ispuni Pismo: »Nijedna mu kost neće biti slomljena«. 37I drugdje Pismo kaže: »Gledat će Onoga koga su proboli.«

Isusov ukop
38Poslije toga Josip, iz Arimateje, koji bijaše Isusov učenik - ali potajno, zbog straha od Židova - zamoli Pilata ako bi smio skinuti Isusovo tijelo. I Pilat mu dopusti. On onda dođe i skinu njegovo tijelo. 39A dođe i Nikodem, onaj koji je prije bio došao Isusu noću, i donese oko stotinu libara mješavine smirne i aloja. 40Tada uzeše Isusovo tijelo te ga oviše povojima s mirisnim pomastima, kao što je kod Židova običaj ukapati. 41A na mjestu gdje bijaše raspet bio je vrt i u vrtu nova grobnica u koju još nitko ne bje položen. 42Ondje dakle, zbog židovske Priprave i jer grobnica bijaše blizu, položiše Isusa.

Prazan grob
20 Prvoga dana u tjednu, rano ujutro dok još bijaše tama, dođe Marija Magdalena na grob i opazi da je kamen s groba dignut. 2Tada potrči i dođe k Šimunu Petru i drugome učeniku, koga je Isus ljubio, te im rekne: »Uzeše Gospodina iz groba i ne znamo gdje ga staviše.« 
3Izađe onda Petar i onaj drugi učenik i dođu na grob. 4Obojica su trčala zajedno, ali je onaj drugi učenik trčao brže od Petra i stigao prvi na grob. 5On se nadviri i opazi povoje gdje leže, ali ne uđe. 6Dođe onda i Šimun Petar, koji ga je slijedio, uđe u grob te promotri povoje gdje leže, 7i rubac, koji bijaše oko njegove glave, ali nije ležao uz povoje, nego posebno složen na jednome mjestu. 8Tada uđe i onaj drugi učenik koji je stigao prvi na grob, pa vidje i povjerova. 9Još, naime, ne bijahu shvatili Pisma da On treba uskrsnuti od mrtvih. 10Onda se učenici opet vratiše kući.

Isus se ukazuje Mariji Magdaleni
11A Marija je stajala vani kod groba i plakala. Tako uplakana zaviri u grob 12te ugleda dva anđela u bjelini kako sjede na mjestu gdje je ležalo tijelo Isusovo; jedan kod glave, a drugi kod nógū. 13Oni je upitaju: »Ženo, zašto plačeš?« Odvrati im: »Uzeše Gospodina mojega i ne znam gdje ga staviše.« 14Rekavši to, ona se okrenu i ugleda Isusa gdje stoji, ali nije znala da je to Isus. 15Isus je upita: »Ženo, zašto plačeš? Koga tražiš?« A ona, misleći da je vrtlar, reče mu: »Gospodine, ako si ga ti odnio, kaži mi gdje si ga stavio i ja ću ga uzeti.« 16Rekne joj Isus: »Marijo!« A ona se okrenu te mu kaza hebrejski: »Rabbuni!« - što znači »Učitelju«. 17Isus joj rekne: »Nemoj me više zadržavati, jer još nisam uzašao k Ocu, nego idi k mojoj braći i reci im: 'Uzlazim Ocu svojemu i Ocu vašemu, Bogu svojemu i Bogu vašemu'.« 
18Marija Magdalena ode te javi učenicima: »Vidjela sam Gospodina i to mi je rekao.«

Isus se ukazuje učenicima
19I uvečer, toga istog dana, prvog u tjednu, dok su vrata na mjestu gdje bijahu učenici bila zatvorena zbog straha od Židova, dođe Isus, stade među njih i rekne im: »Mir vama!« 20Rekavši to, pokaza im svoje ruke i bok. Tada se učenici obradovaše što vidješe Gospodina. 21Isus im onda ponovno reče: »Mir vama! Kao što je Otac poslao mene, tako i ja šaljem vas.« 22Rekavši to, dahnu u njih i reče im: »Primite Duha Svetoga! 23Kojima oprostite grijehe, opraštaju im se; kojima zadržavate, zadržani su im.«
24A Toma, koji se zove Blizanac, jedan od Dvanaestorice, ne bijaše s njima kad je došao Isus. 25Ostali su mu učenici dakle govorili: »Vidjeli smo Gospodina!« A on im reče: »Dok ne vidim na njegovim rukama ožiljke od čavala i ne stavim svoj prst u mjesto čavala, i ne stavim svoju ruku u njegov bok, doista neću vjerovati!« 
26I poslije osam dana njegovi su učenici opet bili unutra, a Toma s njima. Isus dođe, a vrata su bila zatvorena, stade u sredinu i reče: »Mir vama!« 27Zatim rekne Tomi: »Stavi svoj prst ovdje i pogledaj moje ruke; pruži svoju ruku i stavi je u moj bok i ne budi nevjeran, nego vjeran.« 28Toma mu odgovori: »Gospodin moj i Bog moj!« 29Rekne mu Isus: »Vjeruješ jer me vidiš. Blaženi oni koji ne vidješe, a povjerovaše!«

Zaključak
30I mnoga druga znamenja učini Isus pred svojim učenicima, koja nisu zapisana u ovoj knjizi. 31A ova su zapisana da povjerujete: Isus je Krist, Sin Božji, te da vjerujući imate život u imenu njegovu.

Dodatak: Isusovo ukazanje na Tiberijadskome moru
21 Poslije toga Isus se opet ukaza učenicima na Tiberijadskome moru. A ukaza se ovako: 2Bijahu zajedno Šimun Petar i Toma, koji se zove Blizanac, i Natanael iz Kane Galilejske, zatim Zebedejevi te još druga dva njegova učenika. 3Rekne im Šimun Petar: »Idem ribariti.« Reknu mu: »Idemo i mi s tobom.« Izađoše i uđoše u lađicu, ali tu noć ne uloviše ništa. 
4Kad jutro već osvanu, stade Isus na obali, ali učenici nisu znali da je to Isus. 5Isus im tada rekne: »Dječice, imate li štogod za prizalogajiti?« »Ne«, odgovoriše mu.« 6A on reče: »Bacite mrežu s desne strane lađice i naći ćete.« Oni tada baciše, i nisu je više mogli izvući od mnoštva riba. 7Tada onaj učenik koga je Isus ljubio rekne Petru: »Gospodin je!« Kad je Šimun Petar čuo da je to Gospodin, navuče si gornju haljinu, jer bijaše gol, te skoči u more. 8Ostali učenici dođoše lađicom vukući mrežu s ribama, jer ne bijahu daleko od kopna, svega nekih dvjesta lakata. 
9A kad izađoše na kopno, ugledaju postavljenu žeravicu i na njoj pristavljenu ribu, i kruh. 10Rekne im Isus: »Donesite od riba što ih sad uloviste.« 11Tada se Šimun Petar uspe i izvuče mrežu na kopno, prepunu velikih riba, sto pedeset i tri. Premda ih je bilo toliko, mreža se nije proderala. 12Isus im rekne: »Dođite, doručkujte!« I nijedan se od učenika ne usudi zapitati ga: »Tko si ti?« Znali su da je Gospodin. 13Isus priđe te uzme kruh i dade im. Tako i ribu. 14To se već treći put Isus ukaza svojim učenicima otkako bî uskrišen od mrtvih.

Isus i Petar
15Pošto doručkovaše, upita Isus Šimuna Petra: »Šimune Ivanov, ljubiš li me više nego ovi?« Rekne mu: »Da, Gospodine, ti znaš da te volim.« Rekne mu: »Pasi jaganjce moje.« 16Upita ga opet, po drugi put: »Šimune Ivanov, ljubiš li me?« Rekne mu: »Da, Gospodine, ti znaš da te volim.« Rekne mu: »Pasi ovce moje.« 17Upita ga treći put: »Šimune Ivanov, voliš li me?« Ražalosti se Petar što ga upita treći put: »Voliš li me?« pa mu rekne: »Gospodine, ti sve znaš; ti znadeš da te volim.« Rekne mu Isus: »Pasi ovce moje. 
18Zaista, zaista, kažem ti, dok si bio mlađi, sam si se opasivao i hodio kamo si htio; a kad ostariš, raširit ćeš ruke svoje, i drugi će te opasivati i voditi kamo ti ne bi htio.« 
19A to reče da označi kakvom će smrću proslaviti Boga. I rekavši to, kaza mu: »Slijedi me!« 
20Petar se okrenu i vidje gdje ih slijedi onaj učenik koga je Isus ljubio, koji se na večeri naslonio Isusu na prsa i upitao: »Gospodine, tko je taj koji će te izdati?« 21Vidjevši ga Petar, rekne Isusu: »Gospodine, a što s ovim?« 22Rekne mu Isus: »Ako hoću da on ostane dok ne dođem, što je tebi do toga? Ti mene slijedi!« 23Proširi se zato glas među braćom da onaj učenik neće umrijeti. Ali Isus mu nije rekao da neće umrijeti, nego: »Ako hoću da on ostane dok ne dođem, što je tebi do toga?«

Zaključak
24Ovo je taj učenik koji o tome svjedoči i napisa ovo; i znamo da je njegovo svjedočanstvo istinito. 25A ima još mnogo toga što učini Isus, koje, kad bi se jedno po jedno zapisivalo, ne bi, mislim, ni u sav svijet stale knjige koje bi se napisale.