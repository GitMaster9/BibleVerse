Proslov
1 Otkrivenje Isusa Krista, koje mu dade Bog da pokaže svojim slugama ono što se ima naskoro dogoditi. I on to naznači po svojemu anđelu poslavši ga sluzi svojemu Ivanu, 2koji posvjedoči za riječ Božju i za svjedočanstvo Isusa Krista: za sve što vidje. 3Blažen je onaj tko čita i oni koji slušaju riječi ovoga proroštva i drže što je u njemu napisano, jer vrijeme je blizu!

Pozdrav
4Ivan sedmerim crkvama koje su u Aziji: Milost vam i mir od Onoga koji je »Ja jesam i bijah i dolazim«, i od sedam duhova što su pred njegovim prijestoljem, 5i od Isusa Krista, koji je Svjedok vjerni, Prvorođenac od mrtvih i Vladar zemaljskih kraljeva. Njemu, koji nas ljubi i odriješi od grijeha naših svojom krvlju, 6i učini nas kraljevstvom, svećenicima Bogu i Ocu svojemu; Njemu slava i vlast u vijeke vjekova! Amen. 
7Gle, dolazi s oblacima i gledat će ga svako oko; i oni koji su ga proboli, i zaplakat će nad njim sva plemena zemaljska. Da! Amen. 
8»Ja sam Alfa i Omega,« govori Gospodin Bog, »Onaj koji je 'Ja jesam i bijah i dolazim', Svevladar.«

Viđenje na Patmosu
9Ja, Ivan - vaš brat i suzajedničar u nevolji i kraljevstvu i ustrajnosti, u Isusu - nađoh se na otoku koji se zove Patmos, zbog riječi Božje i svjedočanstva Isusova. 10Zanesoh se u duhu u dan Gospodnji i začuh iza sebe jak glas, poput trublje, 11koji je govorio: »Što vidiš, napiši u knjigu i pošalji sedmerim crkvama: u Efez, u Smirnu, u Pergam, u Tijatiru, u Sard, u Filadelfiju te u Laodiceju!« 12Okrenuh se potom da vidim glas koji sa mnom govoraše pa, okrenuvši se, ugledah sedam zlatnih svijećnjaka, 13i usred svijećnjakā nekoga nalik Sinu Čovječjemu, odjevena u halju dugu do stopalā i opasana zlatnim pasom oko prsiju. 14Njegova pak glava i kosa bijele kao bijela vuna, kao snijeg; a oči njegove kao plam ognjeni; 15i noge su njegove nalik mjŚdi što se tali, užarenoj kao u peći; a glas njegov kao hûk mnogih vódā. 16U desnici svojoj ima sedam zvijezda, iz usta njegovih izlazi mač britak, dvosječac; a lice mu kao sunce kad sja u svojoj moći.
17I kad ga vidjeh, padoh k njegovim nogama kao mrtav. A on položi desnicu svoju na mene govoreći: »Ne boj se! Ja sam Prvi i Posljednji 18i Živi. Eno bjeh mrtav, a gle: živim u vijeke vjekova i imam ključeve Smrti i Podzemlja. 19Napiši dakle što si vidio: ono što jest i ono što se ima dogoditi poslije ovoga. 20Tajna sedam zvijezda koje vidje u mojoj desnici i sedam zlatnih svijećnjaka: sedam zvijezda anđeli su sedam cŤkvī, a sedam svijećnjaka sedam su cŤkvī.«

Crkvi u Efezu
2 »Anđelu crkve u Efezu napiši: Ovo govori Onaj koji drži sedam zvijezda u svojoj desnici, koji hodi posred sedam zlatnih svijećnjaka: 2Znam tvoja djela i trud, i tvoju ustrajnost, i da ne možeš podnijeti opakih; te da si iskušao one što govore da su apostoli a nisu, i otkrio da su lažljivci. 3Ustrajan si, podnio si za ime moje, i nisi se umorio. 4Ali imam protiv tebe: svoju si prvu ljubav ostavio. 5Sjeti se dakle odakle si pao i obrati se i počni činiti prva djela. Inače, doći ću k tebi i maknuti tvoj svijećnjak s njegova mjesta, ako se ne obratiš. 6Ali ovo imaš: mrziš djela nikolaitā, koja mrzim i ja. 
7Tko ima uho, neka počuje što Duh govori crkvama! 
Pobjedniku - njemu ću dati da jede od stabla života, što je u raju Božjem.«

Crkvi u Smirni
8»I anđelu crkve u Smirni napiši: Ovo govori Prvi i Posljednji, koji bje mrtav i oživje: 9Znam tvoju nevolju i siromaštvo - ali ti si bogat; i pogrdu onih što govore da su Židovi a nisu, nego su sinagoga Sotonina. 10Ne boj se onoga što ti je pretrpjeti! Evo, đavao neke od vas tek što nije bacio u tamnicu da budete iskušani, i bit ćete u nevolji deset dana. Budi vjeran do smrti i dat ću ti vijenac života! 
11Tko ima uho, neka počuje što Duh govori crkvama! 
Onaj koji je pobjednik - njemu zasigurno neće nauditi druga smrt.«

Crkvi u Pergamu
12»I anđelu crkve u Pergamu napiši: Ovo govori Onaj koji ima mač britak, dvosječac. 13Znam gdje prebivaš - gdje je prijestolje Sotonino - no držiš se mojega imena i nisi zanijekao moju vjeru čak ni u one dane kad je moj svjedok, vjerni moj Antipa, ubijen kod vas - gdje Sotona prebiva. 14Ali nešto imam protiv tebe: imaš ondje neke koji drže nauk Balaama, onoga koji je poučavao Balaka da postavi spoticalo preda sinove Izraelove da blaguju meso žrtvovano idolima i podaju se bludu. 15Tako i ti imaš onih što se slično drže nauka nikolaitā. 16Obrati se dakle! Inače ti dolazim ubrzo i ratovat ću s njima mačem svojih usta. 
17Tko ima uho, neka počuje što Duh govori crkvama! 
Pobjedniku - njemu ću dati od skrivene mľne, i dat ću mu i bijeli kamen i na kamenu novo ime napisano, koje nitko ne zna do onaj koji ga prima.«

Crkvi u Tijatiri
18»I anđelu crkve u Tijatiri napiši: Ovo govori Sin Božji, čije su oči kao plam ognjeni, a noge mu nalik mjŚdi što se tali. 19Znam tvoja djela, i ljubav i vjeru i službu i ustrajnost tvoju - i tvoja posljednja djela brojnija od prvih. 20Ali imam protiv tebe: podnosiš ženu Jezabelu, koja sebe naziva proročicom, te poučava i zavodi moje sluge da se podaju bludu i blaguju meso žrtvovano idolima. 21I dadoh joj vremena kako bi se obratila, ali neće da se obrati od bludnosti svoje. 22Evo jē bacam u postelju, i one koji s njom čine preljub u veliku nevolju ako se od njezinih djela ne obrate. 23I djecu ću njezinu smrću pomoriti. I znat će sve crkve: Ja sam Onaj koji proniče bubrege i srca - i dat ću svakome od vas po vašim djelima. 24A vama - ostalima u Tijatiri koji ne drže taj nauk i koji ne upoznaše, kako kažu, dubina sotonskih - govorim: Ne stavljam na vas drugoga bremena, 25osim: ono što imate držite dok ne dođem! 
26A pobjednik, onaj koji sve do kraja uščuva moja djela - njemu ću dati vlast nad narodima; 27i upravljat će njima željeznom palicom, kao glineno posuđe razbijati ih - 28kao što sam to i ja primio od Oca svojega. I dat ću mu zvijezdu Zornicu. 
29Tko ima uho, neka počuje što Duh govori crkvama!«

Crkvi u Sardu
3 »I anđelu crkve u Sardu napiši: Ovo govori Onaj koji ima sedam duhova Božjih i sedam zvijezda: Znam tvoja djela - imaš ime da živiš, a mrtav si. 2Budi budan i osnaži ostatak koji samo što ne umre. Doista, nisam našao tvoja djela savršena pred mojim Bogom. 3Sjeti se dakle što si primio i čuo te to drži i obrati se! Ne ostaneš li dakle budan, doći ću kao kradljivac a da doista nećeš znati u koji ću ti čas doći. 4Ipak ih imaš nekoliko u Sardu koji svojih haljina ne okaljaše; i oni će hoditi sa mnom u bjelini, jer su dostojni. 
5Pobjednik će tako biti odjeven u haljine bijele, i zasigurno imena njegova neću izbrisati iz knjige života, i priznat ću ime njegovo pred svojim Ocem i pred njegovim anđelima. 
6Tko ima uho, neka počuje što Duh govori crkvama!«

Crkvi u Filadelfiji
7»I anđelu crkve u Filadelfiji napiši: Ovo govori Sveti, Istiniti, koji ima Davidov ključ; kad on otvori, nitko ne zatvori, i kad on zatvori, nitko ne otvori. 8Znam tvoja djela. Evo, ostavio sam pred tobom otvorena vrata, koja nitko ne može zatvoriti. Premda je tvoja snaga mala, ipak si održao moju riječ i moga imena nisi zanijekao. 9Evo, dat ću da neki iz sinagoge Sotonine - koji govore da su Židovi a nisu, nego lažu - evo, prisilit ću ih da dođu i poklone se pred nogama tvojim kako bi spoznali da te ja uzljubih. 10Budući da si očuvao moju riječ o ustrajnosti, i ja ću tebe očuvati od časa kušnje koji ima doći na sav svijet da iskuša sve stanovnike zemaljske. 11Dolazim ubrzo! Drži to što imaš da ti ne bi tko vijenca tvojega uzeo. 
12Onaj koji je pobjednik - njega ću učiniti stupom u hramu svojega Boga i van više doista neće izaći. I napisat ću na njemu ime svojega Boga i ime grada svojega Boga, novoga Jeruzalema, koji silazi s neba od mojega Boga, i svoje novo ime. 
13Tko ima uho, neka počuje što Duh govori crkvama!«

Crkvi u Laodiceji
14»I anđelu crkve u Laodiceji napiši: Ovo govori Amen, Svjedok vjerni i istiniti, Početak Božjeg stvorenja: 15Znam tvoja djela - nisi ni studen ni vruć. O kad bi bio studen ili vruć! 16Ali jer si mlak - a ne ni vruć ni studen - izbljuvat ću te iz svojih usta. 17Jer govoriš: 'Bogat sam, i obogatio sam se, i ništa mi ne treba', a ne znaš da si jadnik, i bijednik, i siromah, i slijep i gol. 18Savjetujem ti: kúpi od mene zlata u ognju žežena da se obogatiš i bijele haljine da se odjeneš, da se ne pokaže tvoja sramotna golotinja; i pÖmāsti, da pomažeš svoje oči kako bi vidio. 19One koje ljubim ja korim i odgajam. Budi dakle revan i obrati se! 20Evo stojim pred vratima i kucam. Ako tko čuje moj glas i otvori vrata, ući ću tad k njemu i večerati s njim i on sa mnom. 
21Onaj koji je pobjednik - njemu ću dati da sjedne sa mnom na prijestolju mojemu, kao što i ja pobijedih i sjedoh s Ocem svojim na prijestolje njegovo. 
22Tko ima uho, neka počuje što Duh govori crkvama!«

Prijestolje na nebu
4 Potom vidjeh, i gle: vrata otvorena na nebu; i prijašnji glas što ga začuh da poput trublje govori sa mnom, reče: »Uzađi ovamo i pokazat ću ti što se ima dogoditi poslije ovoga.« 2Odmah se zanesoh u duhu, i gle: na nebu bješe postavljeno prijestolje, a na prijestolju Netko sjedi. 3A Taj koji sjedi izgledom je nalik kamenu jaspisu i sardu; a uokolo prijestolja dúga, izgledom nalik smaragdu. 4I uokolo prijestolja dvadeset i četiri prijestolja, i na prijestoljima sjede dvadeset i četiri starješine, odjeveni u bijele haljine, a na glavama im zlatni vijenci. 5A od prijestolja izlaze munje i glasovi i gromovi; pred prijestoljem gori sedam plamtećih zubalja - koji su sedam duhova Božjih; 6i pred prijestoljem kao neko stakleno more, nalik kristalu; usred prijestolja i okolo prijestolja četiri bića puna očiju sprijeda i straga. 7Prvo biće nalik lavu, drugo biće nalik juncu, treće biće ima lice kao čovječje, četvrto biće nalik orlu u letu. 8I ta četiri bića, svako od njih s po šest krila, uokolo i iznutra puna su očiju te bez počinka dan i noć govore: 
»Svet, svet, svet Gospodin, Bog Svevladar, 
Onaj koji je 'Ja bijah i jesam i dolazim'!« 
9I kad god bi bića dala slavu i čast i zahvalu Onomu koji sjedi na prijestolju, Onomu koji živi u vijeke vjekova, 10dvadeset i četiri starješine bi padale pred Onim koji sjedi na prijestolju i poklonile se Onomu koji živi u vijeke vjekova, te bi stavljali svoje vijence pred prijestolje, govoreći: 
11»Dostojan si, Gospodine i Bože naš, 
primiti slavu i čast i moć, 
jer ti si stvorio sve - i po tvojoj volji bijaše i bje stvoreno!«

Zapečaćeni svitak i Jaganjac
5 I vidjeh u desnici Onoga koji sjedi na prijestolju svitak ispisan iznutra i izvana, zapečaćen sedmerim pečatima. 2I vidjeh snažna anđela gdje jakim glasom proglašuje: »Tko je dostojan otvoriti svitak i razlomiti njegove pečate?« 3I nitko ni na nebu ni na zemlji niti ispod zemlje nije mogao otvoriti svitka i pregledati ga. 4A ja sam plakao jako što se nitko ne nađe dostojan otvoriti svitak niti ga pregledati. 5Onda mi jedan od starješina reče: »Ne plači! Evo, pobijedio je Lav iz plemena Judina, Korijen Davidov; on će otvoriti svitak i njegovih sedam pečata.« 6I vidjeh nasred prijestolja i četiriju bića i posred starješinā: Jaganjac stoji, kao zaklan, sa sedam rogova i sedam očiju - koji su sedam duhova Božjih poslanih po svoj zemlji. 7I pristupi te ga uzme iz desnice Onoga koji sjedi na prijestolju. 8I kad uze svitak, četiri bića i dvadeset i četiri starješine padoše pred Jaganjcem, svaki od njih sa citrom i zlatnim pliticama punim kâda - što su molitve svetih. 9I oni pjevaju pjesmu novu: 
»Dostojan si da uzmeš svitak
i otvoriš pečate njegove, 
jer zaklan bješe 
i krvlju svojom otkupi ih Bogu 
od svakoga plemena i jezika, 
puka i naroda; 
10i učini ih kraljevstvom i svećenicima 
Bogu našemu 
i kraljevat će na zemlji.« 
11I vidjeh, i začuh glas mnogih anđela uokolo prijestolja i bića i starješina. I broj njihov bijaše mirijade mirijadā i tisuće tisućā. 12Zborili su u sav glas: 
»Dostojan je Jaganjac, 
Onaj što je zaklan bio, 
primiti moć, i bogatstvo, 
i mudrost, i snagu, 
i čast, i slavu i blagoslov!« 
13I začuh kako sve stvorenje, što je na nebu i na zemlji i ispod zemlje, i na moru, i sve što je u njima, govori: 
»Onomu koji sjedi na prijestolju 
i Jaganjcu 
blagoslov i čast 
i slava i vlast 
u vijeke vjekova!« 
14A četiri bića odgovarahu: »Amen!« I starješine padoše ničice i pokloniše se.

Otvaranje šesterih pečata
6 I vidjeh kad Jaganjac otvori prvi od sedam pečata i - kao prasak groma - začuh gdje prvo od četiriju bića govori: »Dođi!« 2I vidjeh, i gle: konj bijelac! U njegova konjanika lûk i vijenac mu se dade te on izađe kao pobjednik, da pobijedi. 
3I kad otvori drugi pečat, začuh drugo biće gdje govori: »Dođi!« 4I izađe drugi konj, riđan, i njegovu konjaniku bî dano da uzme mir sa zemlje te da ljudi jedni druge pokolju; i dade mu se velik mač.
5I kad otvori treći pečat, začuh treće biće gdje govori: »Dođi!« I vidjeh, i gle: konj vranac! U ruci njegova konjanika tezulja. 6I začuh kao neki glas usred četiriju bića gdje govori: »Mjera pšenice za denar i tri mjere ječma za denar; a ulju i vinu ne čini štete!«
7I kad otvori četvrti pečat, začuh glas četvrtoga bića gdje govori: »Dođi!« 8I vidjeh, i gle: konj sivac! Njegovu je konjaniku ime »Smrt«, a pratilo ga je Podzemlje. I dade im se vlast da nad četvrtinom zemlje ubijaju mačem i glađu i kugom i zvijerima zemaljskim.
9I kad otvori peti pečat, vidjeh ispod žrtvenika duše zaklanih zbog riječi Božje i zbog svjedočanstva što ga imahu. 10I jakim su glasom vikali: »Dokle još, Gospodaru, Sveti i Istiniti, nećeš suditi i osvetiti krv našu na stanovnicima zemaljskim?« 11I svakome se od njih dade bijela haljina i bî im rečeno neka se strpe još malo vremena dok se ne ispuni broj njihovih sudrugova i njihove braće, koji imaju biti pobijeni kao i oni.
12I vidjeh kad otvori šesti pečat, a to veliki potres nastade, i sunce postade crno kao dlakava kostrijet, a mjesec sav postade kao krv. 13I zvijezde nebeske padoše na zemlju kao što smokva odbaci nedozrele plodove kad je zatrese jak vjetar. 14A nebo se povuče kao svitak kad se smota, i svaka se gora i otok pomaknuše sa svojih mjesta. 15Zemaljski kraljevi, i velikaši, i vojskovođe, i bogataši, i moćnici, i svaki rob i slobodnjak - sakriše se po pećinama i gorskome stijenju 16govoreći gorama i stijenju: »Padnite na nas i sakrijte nas od lica Onoga koji sjedi na prijestolju i od gnjeva Jaganjčeva! 17Jer dođe onaj veliki Dan njihova gnjeva, i tko može opstati?«

Sto četrdeset i četiri tisuće opečaćenih
7 Potom vidjeh četiri anđela gdje stoje na četiri ugla zemaljska zadržavajući četiri vjetra zemaljska da vjetar ne bi puhao ni na zemlju ni na more ni na ikoje stablo. 2I vidjeh jednoga drugog anđela gdje uzlazi od sunčeva istoka; on ima pečat Boga živoga. I jakim glasom povika onoj četvorici anđela kojima je bilo dano da naude zemlji i moru: 3»Nemojte nauditi ni zemlji ni moru, ni stablima, dok ne opečatimo sluge Boga našega na čelima njihovim.« 4I začuh broj opečaćenih: sto četrdeset četiri tisuće opečaćenih od svakoga plemena sinova Izraelovih: 5od plemena Judina dvanaest tisuća opečaćenih, od plemena Rubenova dvanaest tisuća, od plemena Gadova dvanaest tisuća, 6od plemena Ašerova dvanaest tisuća, od plemena Naftalijeva dvanaest tisuća, od plemena Manašeova dvanaest tisuća, 7od plemena Šimunova dvanaest tisuća, od plemena Levijeva dvanaest tisuća, od plemena Jisakarova dvanaest tisuća, 8od plemena Zabulonova dvanaest tisuća, od plemena Josipova dvanaest tisuća, od plemena Benjaminova dvanaest tisuća opečaćenih.
9Potom vidjeh, i gle: veliko mnoštvo koje nitko nije mogao izbrojati, od svakoga naroda, i plemena, i puka i jezika. Stoje pred prijestoljem i pred Jaganjcem, odjeveni u haljine bijele, s palmama u svojim rukama, 10i viču u sav glas: »Spasenje Bogu našemu - Onomu koji sjedi na prijestolju, i Jaganjcu!« 11A svi anđeli bijahu stajali okolo prijestolja, starješinā i četiriju bića, te padoše pred prijestoljem ničice i pokloniše se Bogu, 12govoreći: 
»Amen! 
Blagoslov i slava, 
i mudrost i zahvala, 
i čast i moć i snaga 
Bogu našemu 
u vijeke vjekova! Amen.« 
13I jedan me od starješina upita: »Ovi, u bijele haljine odjeveni, tko su i odakle dođoše?« 14Odgovorih mu: »Gospodine moj, to ti znaš.« Nato mi reče: »Ovo su oni što dolaze iz nevolje velike, a haljine svoje opraše i ubijeliše ih u krvi Jaganjčevoj. 15Stoga su pred prijestoljem Božjim i služe mu dan i noć u njegovu hramu. A Onaj koji sjedi na prijestolju razapet će nada njih svoj šator, 16i više neće gladovati, niti će više žeđati, niti će ih više sunce žeći ni ikakva pripeka. 17Jer će ih Jaganjac, koji je nasred prijestolja, napasati i voditi ih na izvore vódā života. I Bog će otrti svaku suzu s očiju njihovih.«

Otvaranje sedmoga pečata 
8 A kad otvori sedmi pečat, nastade zatišje na nebu oko pola sata. 
2I vidjeh sedmoricu anđela koji stoje pred Bogom, te im se dade sedam trubalja. 3I jedan drugi anđeo dođe i stade pred žrtvenik držeći zlatni kadionik, te mu se dade mnogo kâda da ga pridoda molitvama svih svetih na zlatni žrtvenik pred prijestoljem. 4I uzvinu se kadni dim uza molitve svetih iz anđelove ruke pred Boga. 5Anđeo tada uzme kadionik i napuni ga ognjem sa žrtvenika te baci na zemlju; i nastadoše gromovi i glasovi i munje i potres. 

Prve četiri trublje
6A sedam anđela što imaju sedam trubalja pripraviše se da zatrube.
7I prvi zatrubi, te nastade tuča i oganj, pomiješani s krvlju; i bjehu bačeni na zemlju. Tada trećina zemlje izgorje, i trećina stabala izgorje i sva zelena trava izgorje.
8I drugi anđeo zatrubi, te nešto kao velika gora, ognjem zapaljena, bî bačeno u more. Tada se trećina mora prometnu u krv 9te izginu trećina stvorenja što žive u moru, i propade trećina lađa.
10I treći anđeo zatrubi, te pade s neba velika zvijezda, goreći kao zublja; i pade na trećinu rijeka i na izvore vódā. 11A ime je toj zvijezdi Pelin. Trećina se voda prometnu u pelin, i mnogi ljudi pomriješe od vódā jer su ogorčale.
12I četvrti anđeo zatrubi, te bî udarena trećina sunca i trećina mjeseca i trećina zvijezda tako da pomrčaše za trećinu pa nije svijetlila trećina dana, a tako i noć.
13I vidjeh i začuh nekog orla gdje leti vrh neba i u sav glas viče: »Jao, jao, jao stanovnicima zemaljskim zbog preostalih glasova trublje trojice anđela koji tek što ne zatrube!«

Peta trublja
9 I peti anđeo zatrubi, te vidjeh zvijezdu gdje je s neba na zemlju pala; i dade joj se ključ od grotla Bezdana. 2Kad otvori grotlo Bezdana, iz grotla se uzvinu dim kao dim iz goleme peći te se od dima iz grotla zamračiše sunce i zrak. 3A iz dima na zemlju izađoše skakavci, i dade im se moć kakvu već moć imaju zemaljski štipavci. 4I bje im zapovjeđeno da ne naude travi zemaljskoj ni ikojem zelenilu, ni ikojem stablu, nego samo onim ljudima koji na čelima nemaju pečata Božjega. 5I dade im se ne da ih ubijaju, nego da ih muče pet mjeseci, a muka je njihova kao što je muka od štipavca kad ubode čovjeka. 6U one će dane ljudi tražiti smrt, ali je zasigurno néćē naći; i željet će umrijeti, ali smrt će ih izbjegavati. 7A u skakavaca obličje nalik konjima pripravnima za boj; na glavama im nešto kao vijenci nalik zlatu, dok im lica kao lica ljudska; 8kose im bijahu kao kose u žena, a njihovi zubi kao u lava. 9I oklopi im bijahu kao oklopi željezni, a lepet njihovih krila kao štropot kolā s mnogo konja što jure u boj; 10imaju repove nalik štipavcima, i žalce - a u repovima im njihovim moć da ude ljudima pet mjeseci. 11Nad sobom imaju kralja, anđela Bezdana; na hebrejskom mu ime Abadon, a na grčkom Apolion. 12Prvi »jao« prođe. Evo, još dva »jao« dolaze poslije toga.

Šesta trublja
13I šesti anđeo zatrubi, te začuh neki glas iz četiriju rogova zlatnoga žrtvenika, koji je pred Bogom, 14gdje govori šestom anđelu koji ima trublju: »Odriješi ona četiri anđela svezana na velikoj rijeci Eufratu.« 15I bijahu odriješena četiri anđela, pripravna za taj sat i dan i mjesec i godinu, da pobiju trećinu ljudi. 16A broj četa konjaničkih, začuh taj broj: dvije mirijade mirijadā. 17I ovako vidjeh u viđenju konje i njihove konjanike: imaju oklope ognjene, i plavetne i sumporne; glave konjima kao glave lavlje, a iz usta im izbija oganj, i dim i sumpor. 18I trećina ljudi bî pomorena od ovih triju pošasti: od ognja i dima i sumpora što izbijaju iz njihovih usta. 19Jer je snaga ovih konja u njihovim ustima i u njihovim repovima. Repovi su im doista bili nalik zmijama: imaju glave kojima ude. 
20A preostali ljudi, koji ne bijahu pomoreni tim pošastima, ne obratiše se od djelā svojih ruku, da se više ne klanjaju zlodusima ni idolima zlatnim i srebrnim i mjedenim i kamenim i drvenim, koji nit vidjeti mogu, nit čuti, nit hodati; 21i ne obratiše se ni od svojih ubojstava, ni od svojih čaranja, ni od svojega bluda ni od svojih krađa.

Anđeo s malenim svitkom
10 I vidjeh jednoga drugog, snažnog anđela gdje silazi s neba zaogrnut oblakom i dúga mu nad glavom; lice mu kao sunce, a noge kao ognjeni stupovi. 2U ruci držaše maleni svitak, rastvoren. I svoju desnu nogu stľvi na more, a lijevu na zemlju, 3te povika glasom jakim, kao kad lav riče. I kad povika, progovori sedam gromova svojom tutnjavom. 4A kad sedam gromova progovori, krenuh da zapišem, ali začuh glas s neba gdje govori: »Zapečati to što reklo sedam gromova, i toga ne zapisuj.« 5I anđeo, kojega vidjeh gdje stoji na moru i na zemlji, podiže svoju desnicu prema nebu, 6i zakle se Onim koji živi u vijeke vjekova, koji stvori nebo i ono što je na njemu, i zemlju i ono što je na njoj, i more i ono što je u njemu: »Vremena više neće biti! 7Nego, u danima oglašavanja sedmoga anđela, kad krene da zatrubi, tada će se Tajna Božja dovršiti, kao što On to navijesti slugama svojim prorocima.« 8I glas, koji začuh s neba, opet mi prozbori, govoreći: »Idi, uzmi otvoreni svitak iz ruke anđela koji stoji na moru i na zemlji.« 9Otiđoh tad k anđelu rekavši mu da mi dade maleni svitak. A on mi reče: »Uzmi ga i pojedi! Zagorčat će ti utrobu, ali će ti u ustima biti sladak kao med.« 10I uzeh maleni svitak iz ruke anđela te ga pojedoh; u ustima mi bijaše sladak kao med, a kad ga progutah, zagorči mi utrobu. 11Tada mi je rečeno: »Treba da opet prorokuješ o pucima i narodima i jezicima i mnogim kraljevima.«

Dva svjedoka
11 I dana mi je trska nalik štapu, te mi je rečeno: »Ustani i izmjeri hram Božji i žrtvenik i u njemu klanjatelje! 2A vanjsko dvorište hrama izuzmi i nemoj ga mjeriti, jer se dade poganima; oni će gaziti sveti grad četrdeset i dva mjeseca. 3I dat ću dvojici svojih svjedoka da, odjeveni u kostrijet, proriču tisuću dvjesta i šezdeset dana. 4Oni su dvije masline i dva svijećnjaka što stoje pred Gospodarem zemlje. 5Ako im tko hoće nauditi, iz njihovih usta izbije oganj i proždire njihove neprijatelje. I tko god im ushtjedne nauditi treba biti tako pogubljen. 6Oni imaju vlast zatvoriti nebo, da kiša ne pada u danima njihova proricanja. Imaju i vlast nad vodama prometnuti ih u krv te udariti zemlju svakovrsnom pošasti kad god ushtjednu. 7I kad dovrše svoje svjedočanstvo, Zvijer koja izlazi iz Bezdana zapodjenut će rat s njima, pobijediti ih i ubiti. 
8A njihova tjelesa leže na trgu velikoga grada, u duhovnom smislu nazvanog Sodoma i Egipat, gdje je i njihov Gospodin bio razapet. 9Tri i pol dana ljudi iz svakoga puka i plemena i jezika i naroda gledaju njihova tjelesa i ne dopuštaju da ih se položi u grob. 10Stanovnici zemlje tomu se raduju i vesele; jedni će drugima darove slati, jer su ta dva proroka namučila stanovnike zemaljske. 11Ali nakon tri i pol dana duh života od Boga uđe u njih, te oni stadoše na svoje noge. I veliki strah obuze one koji su ih promatrali. 12Tada začuše jaki glas s neba gdje govori: »Uzađite ovamo!« I uzađoše na nebo u oblaku, a njihovi su ih neprijatelji promatrali. 13U taj čas nastade veliki potres i desetina se grada sruši, a u potresu pogibe sedam tisuća ljudi. A preostali se prestrašiše te dadoše slavu Bogu nebeskome. 14Drugi »jao« prođe. Evo, treći »jao« dolazi ubrzo.

Sedma trublja
15I sedmi anđeo zatrubi, te jaki glasovi odjeknuše na nebu i rekoše: »Kraljevstvo svijeta postade sad kraljevstvom Gospodina našega i Pomazanika njegova, i kraljevat će u vijeke vjekova.« 16A dvadeset i četiri starješine, koji sjede pred Bogom na svojim prijestoljima, padoše ničice i pokloniše se Bogu, 17govoreći: 
»Zahvaljujemo ti, Gospodaru, 
Bože, Svevladaru, 
ti što si »Ja jesam i bijah«, 
jer si uzeo 
moć svoju veliku 
i zakraljevao! 
18I narodi se razgnjeviše, 
ali dođe gnjev tvoj 
i čas da se sudi mrtvima 
i dade plaća tvojim slugama 
- prorocima i svetima, 
i onima koji se boje imena tvojega 
- malima i velikima, 
a da se upropaste 
zemlje upropastitelji.« 
19I otvori se hram Božji što je na nebu, i u hramu se njegovu pokaza Kovčeg saveza njegova, te nastadoše munje i glasovi i gromovi i potres i tuča velika.

Žena i Zmaj
12 I veliki se znamen pokaza na nebu: Žena zaodjenuta suncem, mjesec ispod njezinih nogu, a vijenac od dvanaest zvijezda na njezinoj glavi. 2I trudna je, i viče trpeći trudove i muke rađanja. 3Tad se pokaza drugi znamen na nebu, i gle: Zmaj velik, ognjen, sa sedam glava i deset rogova, a na njegovim glavama sedam kruna; 4rep njegov povuče trećinu nebeskih zvijezda i baci ih na zemlju. I Zmaj stajaše pred Ženom koja tek što ne rodi da joj, čim rodi, proždre Dijete. 5I porodi sina, muško, koji će upravljati svim narodima željeznom palicom. I njezino Dijete bî odneseno k Bogu i njegovu prijestolju. 6A Žena pobježe u pustinju, onamo gdje joj je Bog pripravio sklonište, da bude zbrinuta ondje tisuću dvjesta i šezdeset dana.
7I nastade rat na nebu: Mihael i njegovi anđeli morali su zaratiti sa Zmajem; Zmaj zaratova - i anđeli njegovi - 8ali ne nadjača, niti se više za njih nađe mjesta na nebu. 9I bî zbačen Zmaj veliki, Stara zmija, ona koju nazivaju Đavao i Sotona, Zavodnik cijeloga svijeta; zbačen bî na zemlju, i njegovi su anđeli zbačeni s njime. 10I začuh na nebu jaki glas: 
»Sada nastade 
spasenje i moć i kraljevstvo 
Boga našega 
i vlast 
Pomazanika njegova! 
Jer zbačen je tužitelj naše braće, 
onaj koji ih dan i noć optuživaše 
pred Bogom našim. 
11A oni ga pobijediše 
krvlju Jaganjčevom i riječju 
svojega svjedočanstva. 
I ne omilje im život 
- čak ni pred smrću. 
12Stoga se veselite nebesa 
i vi koji nastavate u njima! 
Jao zemlji i moru, 
jer Đavao siđe k vama 
u velikom bijesu,
znajući da malo vremena ima!«
13A kad Zmaj vidje da je zbačen na zemlju, stade progoniti Ženu koja je porodila muško. 14Ženi se tada dadoše dvoja krila velikoga orla kako bi odletjela u pustinju u svoje sklonište, gdje je, daleko od Zmije, bila zbrinuta jedno vrijeme i dva vremena i pola vremena. 15Tada Zmija izbaci iz svojih usta za Ženom vodu kao rijeku, kako bi je rijeka odnijela. 16Ali zemlja pomože Ženi te otvori svoja usta i proguta rijeku koju Zmaj izbaci iz svojih usta. 17I Zmaj se razgnjevi na Ženu te ode i zapodjenu rat s ostatkom njezina potomstva - s onima koji drže zapovijedi Božje i imaju svjedočanstvo Isusovo. 
18I stade na morski žal.

Zvijer iz mora
13 I vidjeh gdje iz mora izlazi Zvijer s deset rogova i sedam glava, i na njezinim rogovima deset kruna, a na njezinim glavama bogohulna imena. 2A Zvijer što je vidjeh bijaše nalik leopardu i noge joj kao u medvjeda a ralje joj kao lavlje. I Zmaj joj dade svoju moć i svoje prijestolje i veliku vlast. 3A jedna od njezinih glava bila je kao nasmrt priklana, ali joj smrtonosna rana zacijeli i sva se zemlja zanese za Zvijeri 4te se pokloniše Zmaju što dade vlast Zvijeri. Pokloniše se i Zvijeri, govoreći: »Tko je nalik Zvijeri? I tko može ratovati s njom?« 5I dana su joj usta da govori bahatosti i hule, i dana joj je vlast da to čini četrdeset i dva mjeseca. 6I ona otvori svoja usta na hule protiv Boga, da huli na njegovo ime, Nastan njegov i one koji nastavaju u nebu. 7I dano joj je da zapodjene rat sa svetima i da ih pobijedi. Dana joj je vlast nad svakim plemenom i pukom i jezikom i narodom; 8poklonit će joj se svi stanovnici zemlje čija imena nisu zapisana u Knjizi života Jaganjca koji je bio zaklan, od postanka svijeta. 
9Ima li tko uho, neka počuje: 10Je li tko za sužanjstvo, u sužanjstvo mu je ići; ima li tko da mačem bude pogubljen, mačem će biti pogubljen. U tome je ustrajnost i vjera svetih.

Zvijer iz zemlje
11I vidjeh jednu drugu Zvijer gdje izlazi iz zemlje; imaše dva roga nalik jaganjcu, a govoraše kao Zmaj. 12I svu vlast one prve Zvijeri izvršuje pred njom te nagoni zemlju i njezine stanovnike da se poklone prvoj Zvijeri, onoj sa zacijeljenom smrtonosnom ranom. 13Ona čini velik znamen - čak i da oganj silazi s neba na zemlju naočigled ljudima. 14Tako zavodi stanovnike zemlje znamenjima koja joj je dano činiti u nazočnosti Zvijeri, govoreći stanovnicima zemlje da načine lik Zvijeri - one koja nosi ranu od mača, ali preživje. 15I dano joj je da podari duh liku Zvijeri, kako bi lik Zvijeri progovorio i dao poubijati sve one koji se ne poklone liku Zvijeri. 16I nagna da se svima - malima i velikima, bogatašima i siromasima, slobodnjacima i robovima - udari žig na njihovoj desnoj ruci ili na čelu, 17te da nitko ne mogne ni kupovati ni prodavati, osim onoga tko ima žig: ime Zvijeri ili broj njezina imena. 18Ovdje treba mudrosti; u koga je uma, neka izračuna broj Zvijeri, jer je to broj čovjeka. Njegov je broj šesto šezdeset i šest.

Jaganjac i sto četrdeset i četiri tisuće
14 I vidjeh, i gle: Jaganjac stoji na gori Sionskoj, i s njime sto četrdeset i četiri tisuće onih koji na svojim čelima imaju napisano ime njegovo i ime njegova Oca. 2I začuh zvuk s neba kao hûk mnogih vódā i kao prasak snažna groma; taj je zvuk što ga začuh kao onaj u citraša koji citaraju na svojim citrama. 3Pjevaju kao pjesmu novu pred prijestoljem i pred četirima bićima i starješinama. I nitko nije mogao naučiti te pjŚsmē, osim onih sto četrdeset i četiri tisuće otkupljenih sa zemlje. 4To su oni koji se ne okaljaše sa ženama - djevci su; oni koji slijede Jaganjca kamo god pođe; oni koji su otkupljeni od ljudi - prvina Bogu i Jaganjcu. 5U ustima se njihovim ne nađe laž; neporočni su. 

Tri anđela
6I vidjeh jednoga drugog anđela gdje leti vrh neba noseći vječno Evanđelje da ga navijesti svima koji prebivaju na zemlji - svakom narodu i plemenu i jeziku i puku, 7te u sav glas govori: »Bojte se Boga i podajte mu slavu, jer dođe čas njegova suda! Poklonite se Onomu koji načini nebo i zemlju i more i izvore vódā!« 8I još jedan, drugi anđeo, dođe za njim govoreći: »Pade, pade Babilon veliki, koji je vinom srdžbe i svojega bluda opio sve narode!« 9I opet jedan, treći anđeo, dođe za njim govoreći u sav glas: »Pokloni li se tko Zvijeri i njezinu liku, i primi žig na svoje čelo ili na ruku - 10taj će piti od vina Božje srdžbe, nerazrijeđena, natočena u čašu gnjeva njegova. I bit će mučen u ognju i sumporu pred svetim anđelima i pred Jaganjcem. 11I dim se muke njihove uzdiže u vijeke vjekova; ni danju ni noću nemaju počinka oni koji se klanjaju Zvijeri i njezinu liku, i tko god primi žig s njezinim imenom.« 12U tome je ustrajnost svetih koji drže Božje zapovijedi i vjeru Isusovu. 13I začuh glas s neba gdje govori: »Napiši! Blaženi mŤtvī koji odsad umiru u Gospodinu. Da, govori Duh, neka počinu od napora svojih, jer prate ih njihova djela!«

Žetva zemaljska
14I vidjeh, i gle: bijel oblak, i na oblaku gdje Netko sjedi nalik Sinu Čovječjemu; zlatan vijenac mu na glavi i britak srp u ruci. 15I jedan drugi anđeo izađe iz hrama vičući jakim glasom Onomu koji sjedi na oblaku: »Zamahni svojim srpom i žanji, jer dođe čas žetve; dozrela je žetva zemaljska!« 16I Onaj koji sjedi na oblaku spusti svoj srp na zemlju, te zemlja bî požnjevena. 17Tada još jedan anđeo izađe iz nebeskoga hrama; i on ima britak srp! 18I opet jedan anđeo, koji ima vlast nad ognjem, izađe od žrtvenika i jakim se glasom oglasi onomu sa srpom britkim, govoreći: »Zamahni svojim britkim srpom te otrgni grozdove sa zemaljskog trsa, jer mu grožđe već dozri!« 19I anđeo spusti svoj srp na zemlju te otrga zemaljski trs, a otrgano sasu u veliki tijesak Božje srdžbe. 20I tijesak bî izgažen izvan grada, te se iz tijeska izli krv konjima sve do uzda, tisuću i šesto stadija u daljinu.

Pjesma Mojsijeva i Jaganjčeva
15 I vidjeh drugi znamen na nebu, velik i čudesan: sedam anđela sa sedam posljednjih pošástī jer s njima se dovršuje Božja srdžba. 2I vidjeh kao neko stakleno more pomiješano s ognjem - i one koji pobijediše Zvijer i lik njezin i broj njezina imena gdje stoje na staklenom moru s Božjim citrama 3te pjevaju pjesmu Mojsija, sluge Božjega, i pjesmu Jaganjčevu: 
»Velika su i čudesna djela tvoja,
Gospodine, Bože Svevladaru!
Pravedni su i istiniti putovi tvoji,
Kralju narodā!
4Tko da te se, Gospodine, doista ne boji, 
i ne slavi ime tvoje? 
Jer ti si jedini svet. 
Zato će svi narodi doći 
i pokloniti se pred tobom, 
jer su se očitovala tvoja 
pravedna djela!« 

Sedam plitica Božje srdžbe 
5I potom vidjeh, a to se na nebu otvori hram Šatora svjedočanstva! 6A iz hrama izađe sedam anđela sa sedam pošasti; bijahu odjeveni u lan, čist i sjajan, a oko prsa opasani zlatnim pasom. 7Tada jedno od četiriju bića dade sedmorici anđela sedam zlatnih plitica, punih srdžbe Boga koji živi u vijeke vjekova. 8I hram se ispuni dimom slave Božje i njegove sile, te nitko nije mogao ući u hram sve dok se ne dovrši sedam pošasti sedmorice anđela.

16 I začuh jak glas gdje iz hrama govori sedmorici anđela: »Idite i izlijte sedam plitica Božje srdžbe na zemlju.« 2Tada prvi ode i izli svoju pliticu na zemlju, i izbije čir, zloćudan i odvratan, na ljudima koji imaju žig Zvijeri i klanjaju se njezinu liku.
3A drugi izli svoju pliticu po moru, i ono postade krv kao u mrtvaca, i sve živo što je u moru izginu.
4A treći izli svoju pliticu na rijeke i na izvore vódā; i postadoše krv. 5I začuh anđela vódā gdje govori: 
»Pravedan si, 
ti što si »Ja jesam i bijah«, Sveti, 
što si tako dosudio. 
6Jer oni proliše krv svetih i proroka, 
te im se krvi daješ napiti, 
što i zaslužuju!« 
7I začuh onoga od žrtvenika gdje govori: »Da, Gospodine, Bože Svevladaru! Istiniti su i pravedni sudovi tvoji!«
8A četvrti izli svoju pliticu na sunce, kojem je dano da ljude oprži ognjem. 9I velika pripeka oprži ljude te stadoše huliti na ime Boga koji ima vlast nad tim pošástima. I ne obratiše se da mu odaju slavu. 
10A peti izli svoju pliticu na prijestolje Zvijeri, i kraljevstvo joj se zamrači, te su jezike svoje izgrizali od muke 11i hulili na Boga nebeskoga zbog svojih muka i čireva. I ne obratiše se od svojih djela.
12A šesti izli svoju pliticu na veliku rijeku Eufrat, te njezina voda presahnu kako bi se pripravio put kraljevima s istoka sûnčeva. 13I vidjeh gdje iz usta Zmaja i iz usta Zvijeri i iz usta Lažnoga proroka izlaze tri nečista duha, kao žabe. 14To su, doista, đavolski zlodusi koji čine znamenja; koji odlaze kraljevima svega svijeta, da ih okupe na boj u veliki Dan Boga Svevladara. 
15»Evo dolazim kao kradljivac! Blažen je onaj tko bdije i čuva svoje haljine, da ne bi gol hodio i sramota mu se vidjela!« 
16I okupi ih na mjesto koje se na hebrejskom zove Harmagedon.
17A sedmi izli svoju pliticu na zrak, te izađe jak glas iz hrama, od prijestolja, govoreći: »Svršeno je!« 18I nastadoše munje i glasovi i gromovi, i velik potres nastade kakva ne bje otkad je čovjek na zemlji - kakav li samo potres, tako velik! 19I veliki se grad raspade na tri dijela, i gradovi se narodā srušiše. I spomenu se Bog Babilona velikoga da mu dadne čašu vina svoje srdžbe i gnjeva. 20I svi se otoci ukloniše i gore više ne opstaše. 21S neba se tad na ljude spusti velika tuča, teška kao talenat; a ljudi stadoše huliti na Boga zbog pošasti tuče, jer pošast njezina bje vrlo velika.

Bludnica velika
17 I dođe jedan od sedam anđela koji imaju sedam plitica i prozbori mi: »Dođi, pokazat ću ti osudu velike Bludnice koja sjedi nad mnogim vodama, 2s kojom su se blûdu odali zemaljski kraljevi, a stanovnici se zemlje opili od vina njezina bluda.« 3I odnese me u duhu u pustinju. Tada vidjeh Ženu gdje sjede na skrletnu Zvijer, punu bogohulnih imenā, sa sedam glava i deset rogova. 4A Žena bijaše odjevena u grimiz i skrlet, sva u zlatu, dragom kamenju i biserju; u ruci drži zlatnu čašu punu gnusóbā i nečístī svojega bluda. 5I na čelu joj napisano ime - tajna: »Babilon veliki, mati bludnicā i zemaljskih gnusoba«. 6I vidjeh Ženu pijanu od krvi svetih i od krvi Isusovih svjedoka. I ugledavši je, veoma se začudih. 7Tada mi anđeo reče: »Što si se začudio? Ja ću ti reći tajnu te Žene i Zvijeri sa sedam glava i deset rogova, a koja je nosi: 8Zvijer koju vidje, bijaše i više nije; samo što ne izađe iz Bezdana i ode u propast. I začudit će se stanovnici zemaljski - oni kojima ime nije zapisano u Knjizi života, od postanka svijeta - kad vide da Zvijer bijaše i više nije, a tu će biti. 
9Ovdje se traži mudar um! Sedam glava jesu sedam bregova na kojima Žena sjedi. A i sedam je kraljeva; 10petorica su pala, jedan jest, a drugi još nije došao; a kad dođe, ima mu ostati nakratko. 11A Zvijer, koja bijaše i nije, ona je i osmi, i od onih je sedmero, i u propast odlazi. 12A deset rogova što ih vidje, jesu deset kraljeva koji kraljevstva još ne primiše, nego će primiti vlast kao kraljevi zajedno sa Zvijeri - na jedan sat. 13Oni jednu namisao imaju, te svoju moć i vlast predaju Zvijeri. 14Oni će s Jaganjcem ratovati, i Jaganjac će ih pobijediti. Doista, s onima koji su s njime - pozvanicima, izabranicima i vjernicima - On je Gospodar gospodarā i Kralj kraljevā.« 15I reče mi: »Vode što ih vidje, na kojima Bludnica sjedi, jesu puci i mnoštva i narodi i jezici. 16A deset rogova što ih vidje, i Zvijer - ti će zamrziti Bludnicu, opustošiti je i ogoljeti; meso će njezino pojesti i u ognju je spaliti. 17Jer Bog im u srca zadade da izvrše njegovu namisao: da jednodušno predaju svoje kraljevstvo Zvijeri dok se ne ispune riječi Božje. 18A Žena koju vidje jest onaj grad veliki što kraljuje nad zemaljskim kraljevima.

Pad Babilona - Bludnice
18 Potom vidjeh jednoga drugog anđela gdje silazi s neba, s velikom vlašću, i zemlja bî osvijetljena njegovom slavom. 2On povika moćnim glasom: »Pade, pade Babilon veliki, i postade prebivalište zloduhā i stanište svakog duha nečistog, i stanište svake ptice nečiste, i stanište svake zvijeri nečiste i mrske; 3jer su svi narodi pili od vina srdžbe i bluda njezina. I zemaljski se kraljevi s njom bludu odadoše, a trgovci se zemaljski obogatiše od njezine silne raskoši. 4I začuh drugi glas s neba gdje govori: »Izađite iz nje, narode moj, da ne budete suzajedničari njezinih grijeha te da vas ne zadese njezine pošasti! 5Jer grijesi se njezini nagomilaše sve do neba i Bog se spomenu njezinih zločina. 6Uzvratite joj kako je i ona uzvratila, naplatite joj dvostruko prema njezinim djelima. U čašu u koju je natočila, natočite joj dvostruko. 7Koliko je slave i raskoši sebi priuštila, toliko joj muke zadajte i tuge, jer u srcu svojem ona govori: 'Sjedim kao kraljica, udovica nisam, i za tugu doista ne želim znati.' 8Stoga će je u jednom danu zadesiti pošasti: smrt i tuga i glad. I bit će spaljena u ognju, jer moćan je Gospodin Bog, njezin Sudac.« 9I plakat će i naricati za njom zemaljski kraljevi, koji su se s njom bludu odali i raskošno proživjeli, kad budu gledali dim njezina požara. 10Podalje stoje, u strahu od njezinih muka, te jadikuju: »Jao, jao, grade veliki, Babilone, grade moćni; u jednom času dođe tvoja osuda!« 11I zemaljski trgovci plaču za njom i žaluju, jer nitko više ne kupuje njihovē robē: 12ni robe od zlata i srebra i dragoga kamenja i biserja; ni od najfinijeg lana ni od grimiza ni od svile ni od skrleta; ni ikakva mirisava drveta, ni ikakva predmeta od slonovače, ni ikakva predmeta od skupocjena drveta, od mjedi, od željeza i od mramora; 13ni cimeta ni balzama ni miomirisā ni pomasti ni tamjana; ni vina ni ulja, ni bijeloga brašna ni pšenice; ni goveda ni ovaca ni konja ni kočija; ni robova ni roblja ljudskog. 14A zrelo voće za kojim ti je duša žudjela ode od tebe, i sve poslastice i blještavilo spadoše s tebe da ih doista više ne bude! 
15Trgovci svim time, koji se od nje obogatiše, u strahu od njezinih muka podalje će stajati, plačući i žalujući: 16»Jao, jao, grade veliki, koji bijaše odjeven u najfiniji lan i grimiz i skrlet, sav u zlatu, dragom kamenju i biserju! 17Tľ u jednom se času opustoši toliko bogatstvo.« I svi kormilari i svi koji od mjesta do mjesta plove, mornari i oni što od mora žive, stadoše podalje 18te, gledajući dim njezina požara, vikahu: »Koji li je grad nalik gradu ovom velikom?« 19I pÖsūše prahom svoje glave te plačući i žalujući vikahu: »Jao, jao, grade veliki, u kojemu se dragocjenostima njegovim obogatiše svi brodovlasnici, a - u jednom času opustje!« 
20Veselite se nad njom, nebo, i vi sveti i vi apostoli i vi proroci, jer nju osudivši Bog za vas presudi! 
21Tada jedan snažni anđeo uze kamen velik poput žrvnja i baci ga u more, govoreći: »Ovakvom će žestinom biti bačen Babilon, grad veliki, i zasigurno se više neće naći!« 
22»I glas citraša i pjevača 
i frulaša i trubača 
zasigurno se više u tebi neće čuti; 
i nikakav obrtnik ma kojeg obrta, 
zasigurno se više u tebi neće naći! 
Meljava žrvnja 
zasigurno se više u tebi neće čuti! 
23Svjetlost svjetiljke 
zasigurno više neće u tebi svijetliti. 
A glas zaručnika i zaručnice 
zasigurno se više neće u tebi čuti! 
Jer tvoji trgovci 
bijahu zemaljski velikaši, 
a tvojim su čaranjem 
zavedeni svi narodi. 
24I u tebi je nađena krv 
proroka i svetih 
i svih poklanih na zemlji.«

Aleluja! Kraljuje Gospodin!
19 Potom začuh kao jaki glas velikoga mnoštva na nebu, gdje govori: 
»Aleluja! 
Spasenje i slava i moć njegova je - Boga našega.
2Doista, istiniti su i pravedni sudovi njegovi.
Jer veliku Bludnicu, koja iskvari zemlju svojim bludom,
osudi -
i osveti krv slugu svojih 
što je njezina ruka proli.« 
3I po drugi put reknu: 
»Aleluja! 
I dim se njezin uzdiže 
u vijeke vjekova!« 
4Nato dvadeset i četiri starješine i četiri bića padoše ničice i pokloniše se Bogu, Onomu koji sjedi na prijestolju, govoreći: »Amen! Aleluja!« 5Tada od prijestolja dođe glas: 
»Hvalite Boga našega 
sve sluge njegove, 
i svi koji ga se bojite, 
mali i veliki!« 
6I začuh kao buku velikoga mnoštva i kao hûk mnogih vódā i prasak snažnih gromova: 
»Aleluja! 
Jer se zakralji Gospodin, 
Bog naš, Svevladar! 
7Radujmo se i kličimo 
i odajmo mu slavu, 
jer dođe svadba Jaganjčeva, 
i njegova se Zaručnica pripravila. 
8I dano joj bî da se odjene u najfiniji lan, 
sjajan i čist.« 
Jer taj najfiniji lan - pravedna su djela svetih. 
9Tada mi reče: »Napiši: Blaženi oni koji su pozvani na Jaganjčevu svadbenu gozbu!« Još mi reče: »Ove su riječi istinite, Božje.« 10I padoh ničice pred njegove noge da mu se poklonim, a on mi reče: »Pazi se, nemoj! Sluga sam kao i ti i tvoja braća koja drže svjedočanstvo Isusovo. Bogu se pokloni!« Jer je svjedočanstvo Isusovo duh proroštva.

Konjanik na bijelcu
11I vidjeh otvoreno nebo, i gle: konj bijelac. A njegov se konjanik zove Vjerni i Istiniti, po pravednosti on sudi i vojuje. 12Njegove su pak oči kao plam ognjeni, a na glavi njegovoj mnoge krune. On nosi napisano ime koje nitko ne zna do on sam. 13Zaodjenut je ogrtačem natopljenim krvlju. A ime mu glasi: Riječ Božja. 14I vojske su ga nebeske pratile na konjima bijelcima, odjevene u najfiniji lan, bijel i čist; 15iz njegovih usta izlazi britak mač da njime udari narode i upravljat će njima željeznom palicom. I on gazi vinski tijesak srdžbe i gnjeva Boga Svevladara. 16Na njegovu ogrtaču i na njegovu stegnu napisano ime: Kralj kraljevā i Gospodar gospodarā. 
17I vidjeh jednog anđela gdje stojeći na suncu stade vikati jakim glasom svim pticama što lete vrh neba: »Dođite, okupite se na veliku gozbu Božju, 18da se najedete mesa kraljevā, i mesa vojskovođā, i mesa moćnikā, i mesa konjā i njihovih konjanikā, i mesa sviju - slobodnjakā i robovā, malih i velikih!« 19I vidjeh Zvijer i zemaljske kraljeve i njihove vojske okupljene da zapodjenu rat s Konjanikom i s njegovom vojskom. 20I Zvijer bî uhvaćena i s njom Lažni prorok - onaj koji je u njezinoj nazočnosti učinio znamenja i njima zavodio one koji su primili žig Zvijerin i klanjali se njezinu liku. Oboje bjehu živi bačeni u ognjeno jezero što gori sumporom. 21A ostali bijahu pogubljeni Konjanikovim mačem - onim što izađe iz njegovih usta - i sve se ptice nasitiše njihovim mesom.

Tisućgodišnje kraljevstvo
20 I vidjeh anđela gdje silazi s neba s ključem Bezdana i s velikim verigama u svojoj ruci. 2On tad zgrabi Zmaja, Staru zmiju - to je Đavao i Sotona - te ga sveza na tisuću godina. 3I baci ga u Bezdan te zatvori i zapečati nad njim, da ne bi više zaveo narode dok se ne navrši tisuću godina; poslije toga treba biti odriješen na malo vremena. 4Tada vidjeh prijestoljā - i sjedoše na njih i bî im predan sud - i duše onih kojima bijahu odrubili glave zbog svjedočanstva Isusova i zbog riječi Božje, i one koji se ne pokloniše Zvijeri ni liku njezinu te ne primiše žiga na čelo ni na svoju ruku; oni oživješe i zakraljevaše s Kristom na tisuću godina. 5Ostali mŤtvī ne oživješe dok se ne navrši tisuća godina. To je ono prvo uskrsnuće. 6Blažen i svet tko ima udio u ovom prvom uskrsnuću! Nad njima druga smrt nema vlasti, nego će biti svećenici Božji i Kristovi i kraljevati s njime tisuću godina.

Sotona bačen u jezero ognjeno
7A kad se navrši tisuća godina, Sotona će biti odriješen iz svoje tamnice 8i izaći će da zavede narode sa sva četiri ugla zemlje, Goga i Magoga, i okupi ih za boj; brojni su kao pijesak morski. 9I razlegoše se širom zemlje te opkoliše tabor svetih i ljubljeni Grad. I s neba se spusti oganj i proždrije ih. 10A Đavao, njihov Zavodnik, bî bačen u jezero ognjeno i sumporno, gdje već bijahu Zvijer i Lažni prorok. I bit će mučeni dan i noć u vijeke vjekova.

Sud
11I vidjeh veliko bijelo prijestolje i Onoga koji na njemu sjedi. Pred njegovim se licem ukloniše zemlja i nebo, i ni mjesta im se ne nađe. 12I vidjeh mŕtve, velike i male, gdje stoje pred prijestoljem; i svici se otvoriše. I bî otvoren jedan drugi svitak - koji je Knjiga života. Tada mŤtvima bî suđeno po onome što je zapisano u svicima - po djelima njihovim. 13I more predade svoje mrtve, i Smrt i Podzemlje predadoše svoje mrtve; i svakomu bî suđeno po njegovim djelima. 14A Smrt i Podzemlje bili su bačeni u ognjeno jezero. Ovo ognjeno jezero - to je druga smrt. 15I tko god se ne nađe zapisan u knjizi života, bačen bî u ognjeno jezero.

Novo nebo i nova zemlja
21 I vidjeh novo nebo i novu zemlju, jer prvotno nebo i prvotna zemlja uminuše; ni mora više nema. 2I vidjeh sveti Grad, novi Jeruzalem, gdje silazi s neba od Boga, pripravan kao zaručnica, urešena za svojega muža. 3I začuh jaki glas s prijestolja: 
»Gle, Nastan je Božji među ljudima, 
i On će nastavati s njima; 
oni će biti njegovi narodi, 
a On - 'Bog s njima' - bit će njihov Bog. 
4I otrt će svaku suzu 
s očiju njihovih, 
i smrti više neće biti, 
ni tuge, ni jauka, 
ni muke više neće biti, 
jer prvotno uminu.« 
5Tada Onaj koji sjedi na prijestolju reče: »Evo, tvorim sve novo!« Onda reče: »Napiši, jer ove su riječi vjerodostojne i istinite.« 6I reče mi: »Svršeno je! Ja sam Alfa i Omega, Početak i Svršetak. Ja ću žednomu dati s izvora vode života zabadava. 7Pobjednik će baštiniti sve ovo, i ja ću mu biti Bog, a on će mi biti sin. 8A strašljivima i nevjernima i odurnima i ubojicama i bludnicima i vračarima i idolopoklonicima i svim lažljivcima - njihov je udio u jezeru što gori ognjem i sumporom; to je druga smrt.«
9I dođe jedan od sedam anđela koji imaju sedam plitica punih sedam posljednjih pošasti, te prozbori sa mnom, govoreći: »Dođi, pokazat ću ti Zaručnicu, Ženu Jaganjčevu.« 10I odnese me u duhu na goru veliku i visoku te mi pokaza sveti Grad, Jeruzalem, gdje silazi s neba od Boga, 11u slavi Božjoj. Blještavilo mu nalik dragom kamenu, kao kamenu kristalnom, jaspisu. 12Ima velik i visok zid; dvanaest vrata ima, a na vratima dvanaest anđelā i napisana imena; to su imena dvanaest pleménā sinova Izraelovih. 13Od istoka su vrata troja, i od sjevera vrata troja, i od juga vrata troja, i od zapada vrata troja. 14A gradski zid ima dvanaest temelja i na njima su imena dvanaestorice apostola Jaganjčevih. 
15Onaj koji je sa mnom govorio imao je mjerilo, zlatnu trsku, da izmjeri grad, i njegova vrata i njegov zid. 16A grad je položen četverougaono; dužina mu kolika i širina. Tada izmjeri grad trskom: dvanaest tisuća stadija - dužina mu i širina i visina jednake. 17Izmjeri i njegov zid: sto četrdeset i četiri lakta - po čovjekovoj mjeri, to jest anđelovoj. 18Građa je zida od jaspisa, a grad od čista zlata nalik staklu čistome. 19Temelji su gradskih zidova ukrašeni svakovrsnim dragim kamenjem: prvi temelj jaspisom, drugi safirom, treći kalcedonom, četvrti smaragdom, 20peti sardoniksom, šesti sardom, sedmi krizolitom, osmi berilom, deveti topazom, deseti krizoprazom, jedanaesti hijacintom, dvanaesti ametistom. 21I dvanaest vrata - dvanaest bisera; svaka od vrata bijahu od jednoga bisera. A gradski trg - čisto zlato, kao prozirno staklo. 
22I hrama ne vidjeh u njemu, jer je njegov hram Gospodin Bog Svevladar, i Jaganjac. 23I grâdu ne treba ni sunca ni mjeseca da mu svijetle, jer ga je Slava Božja rasvijetlila, i svjetiljka mu Jaganjac. 24Narodi će hoditi u svjetlosti njegovoj, i zemaljski će kraljevi donositi u njega svoju slavu. 25I njegova se vrata zasigurno neće zatvoriti za dana, jer ondje neće biti noći. 26U njega će se unijeti slava i čast narodā, 27ali ništa nečisto zasigurno neće ući u njega i nijedan koji čini gnusobu i laž, nego samo oni koji su zapisani u Jaganjčevoj Knjizi života.

Rijeka vode života
22 I pokaza mi rijeku vode života, bistru kao kristal, što izvire iz prijestolja Božjeg i Jaganjčeva, 2nasred gradskoga trga. A s ove i s one strane rijeke stablo života, koje rodi dvanaest plodova, donoseći svakoga mjeseca svoj plod, a lišće je stabla za iscjeljivanje narodā. 3I neće više biti nikakva prokletstva. I prijestolje će Božje i Jaganjčevo biti u gradu, a njegove će mu sluge služiti 4i gledati njegovo lice. I njegovo će ime biti na njihovim čelima. 5I noći više neće biti i ne treba im svjetlosti svjetiljke ni svjetlosti sunčeve, jer će Gospodin Bog nad njima svijetliti, i kraljevat će u vijeke vjekova.
6I reče mi: »Ove su riječi vjerodostojne i istinite; Gospodin, Bog duhova proročkih, posla svojega anđela da pokaže njegovim slugama ono što se ima uskoro dogoditi. 7I evo: dolazim ubrzo! Blažen onaj koji drži riječi proroštva ove knjige!«
8A ja sam taj, Ivan, koji je ovo čuo i vidio. A kad to čuh i vidjeh, padoh ničice pred noge anđela koji mi ovo pokazivaše, da mu se poklonim. 9Tad mi reče: »Pazi se, nemoj! Sluga sam kao i ti i braća tvoja proroci i oni koji drže riječi ove knjige. Bogu se pokloni!« 10Onda mi reče: »Ne zapečaćuj rijéčī proroštva ove knjige, jer vrijeme je blizu! 11Neka nepravednik i dalje čini nepravdu; onaj koji je kaljav neka se i dalje kalja; neka pravednik i dalje čini pravednost; i svet neka i dalje bude svet!«

Evo, dolazim ubrzo! 
12»Evo, dolazim ubrzo, i plaća moja sa mnom, da svakomu uzvratim po njegovu djelu! 13Ja sam Alfa i Omega, Prvi i Posljednji, Početak i Svršetak. 14Blaženi oni koji peru svoje haljine - da im pripadne pravo na stablo života i da uđu na vrata u grad. 15Vani su psi, i vračari, i bludnici, i ubojice, i idolopoklonici te svaki koji ljubi i čini laž.« 

Dođi, Gospodine Isuse!
16»Ja, Isus, poslah svojega anđela da vam ovo posvjedoči po crkvama. Ja sam Korijen i Potomak Davidov, Zvijezda sjajnica, Zornica.« 
17I Duh i Zaručnica govore: »Dođi!« I tko čuje, neka rekne: »Dođi!« I tko je žedan, neka dođe; tko želi, neka uzme vode života zabadava. 
18Ja svjedočim svakomu tko čuje riječi proroštva ove knjige: nadoda li tko što ovome, Bog će njemu nadodati pošasti opisane u ovoj knjizi; 19a oduzme li tko od rijéčī proroštva ove knjige, Bog će oduzeti njegov udio u stablu života i u svetome gradu - što je u ovoj knjizi opisano. 
20Onaj koji ovo svjedoči govori: »Da, dolazim ubrzo!« 
Amen! 
Dođi, Gospodine Isuse!
21Milost Gospodina Isusa Krista sa svima!