Naslov i pozdrav
1 Pavao, sluga Božji i apostol Isusa Krista, poradi vjere izabranika Božjih i spoznanja istine koje je u pobožnosti, 2u nadi vječnoga života što ga Bog - Onaj koji ne laže, obeća prije vječnih vremena, 3i u pravo vrijeme očitova riječ svoju propovijedanjem koje je meni povjereno po nalogu Spasitelja našega, Boga; 4Titu, pravomu sinu po zajedničkoj vjeri: milost i mir od Boga Oca i Krista Isusa, Spasitelja našega.

Postavljanje starješina
5Ostavih te poradi toga na Kreti da urediš što nedostaje i postaviš starješine po gradovima, kako sam te ja uputio: 6ako je tko besprigovoran, jedne žene muž, čija su djeca vjernici i nisu pod optužbom raspusnosti ili nepokorni. 7Jer nadglednik, kao Božji upravitelj, treba biti besprigovoran: ne samovoljan, ne gnjevljiv, ne pijanica, ne nasilan, ne sklon nečasnu dobitku, 8nego gostoljubiv, ljubitelj dobra, razborit, pravedan, svet, suzdržljiv, 9privržen vjerodostojnoj riječi koja je po nauku, da može i ohrabrivati u zdravom nauku i uvjeravati protivnike.
10Jer su mnogi i nepokornici, praznoslovci i zavodnici, osobito oni iz obrezanja. 11Njih treba ušutkati, jer oni cijele domove prevraćaju naučavajući što ne bi smjeli, a poradi prljava dobitka. 12Reče jedan od njih, njihov vlastiti prorok: »Krećani su uvijek lašci, zvijeri opake, dangubni trbusi.« 13To je svjedočanstvo istinito. Zbog toga ih strogo kòri kako bi zdravi bili u vjeri, 14ne priklanjajući se židovskim bajkama i propisima ljudi koji se odvraćaju od istine. 
15Čistima je sve čisto, a okaljanima i nevjernicima nije čisto ništa, nego su im okaljani i um i savjest. 16Ispovijedaju da poznaju Boga, ali ga djelima niječu; odvratni su i neposlušni i nepodobni za bilo koje dobro djelo.

Pouke različitim staležima
2 Ti pak govori ono što dolikuje zdravu nauku: 2Starci da budu trijezni, časni, razboriti; zdravi u vjeri, u ljubavi, u postojanosti. 3Starice isto tako - u svetima doličnom držanju: ne klevetnice, ne ropkinje mnogome vinu, nego učiteljice dobra 4kako bi urazumjele mlađe da ljube muževe, djecu; 5da budu razborite, čiste, kućevne, dobre, podložne svojim muževima, da se riječ Božja ne bi pogrđivala. 6Mladiće isto tako opominji da budu prisebni. 7U svemu se pokaži uzorom dobrih djela: u poučavanju - nepokvarenost, ozbiljnost, 8riječ zdravu, neospornu, da se posrami onaj koji se suproti nemajući ništa zlo o nama kazati. 
9Robovi neka u svemu budu podložni svojim gospodarima, neka im ugađaju, neka ne protuslove, 10neka ne pronevjeruju, nego neka u svemu pokazuju svaku dobru vjernost, kako bi nauk Spasitelja našega, Boga, ukrasili u svemu.
11Jer spasonosna se milost Božja očitovala svim ljudima. 12Odgaja nas da razborito, pravedno i pobožno živimo u sadašnjem svijetu, odrekavši se bezbožnosti i svjetovnih požuda, 13iščekujući blaženu nadu i pojavljenje slave velikoga Boga i Spasitelja našega Isusa Krista. 14On sebe dade za nas, da nas otkupi od svakog bezakonja i očisti sebi narod svoj poseban, koji revnuje dobrim djelima. 15To govòri i opominji i kori sa svom ovlašću. Neka te nitko ne omalovažava.

Prednjačiti u dobrim djelima
3 Podsjećaj ih da budu podložni poglavarstvima, vlastima, da se pokoravaju, spremni da budu na svako dobro djelo; 2nikoga da ne pogrđuju, da budu krotki, ne svadljivi, da pokazuju svaku blagost prema svim ljudima. 3Jer i mi nekoć bijasmo nerazumni, neposlušni, zavedeni; robujući različitim požudama i užicima, život provodeći u zloći i zavisti, omraženi i mrzeći jedni druge. 4Ali kad se očitovala dobrostivost i čovjekoljublje Spasitelja našega, Boga, 5on nas spasi ne zbog djela što ih mi u pravednosti učinismo, nego po svojem milosrđu - kupelji nanovorođenja i obnavljanja po Duhu Svetome, 6koga bogato izli na nas po Isusu Kristu, Spasitelju našemu, 7da opravdani njegovom milošću budemo, po nadi, baštinici vječnoga života. 8Vjerodostojna je riječ i hoću da to uporno tvrdiš, kako bi oni koji su povjerovali Bogu uznastojali prednjačiti u dobrim djelima. To je dobro i korisno ljudima. 9A luda prepiranja i rodoslovlja i svađe i sukobe o Zakonu izbjegavaj, jer su beskorisni i isprazni. 10S krivovjercem nakon prve i druge opomene prekini, 11znajući da je takav izopačen i da griješi; on sam sebe osuđuje.

Završne obavijesti i pozdrav
12Čim pošaljem k tebi Artemu ili Tihika, nastoj doći k meni u Nikopol, jer sam ondje odlučio prezimiti. 13Zenu, pravnika, i Apolona brižljivo opremi na put, da im ništa ne nedostane. 14A i naši neka se uče prednjačiti dobrim djelima u nužnim potrebama, kako ne bi bili besplodni. 
15Pozdravljaju te svi koji su sa mnom. Pozdravi one koji nas ljube u vjeri. Milost sa svima vama!