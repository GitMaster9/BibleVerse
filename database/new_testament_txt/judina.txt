Naslov i pozdrav
1 Juda, sluga Isusa Krista, a brat Jakovljev, onima u Bogu Ocu ljubljenima, te u Isusu Kristu sačuvanima - pozvanima: 2milosrđe vam se, i mir i ljubav umnožili!

Povod
3Ljubljeni, premda vam svom revnošću nastojim pisati o našem zajedničkom spasenju, osjetih potrebu napisati vam da vas ohrabrim da se borite za vjeru koja je jednom zauvijek predana svetima. 4Jer se među vas ušuljaše neki ljudi koji su još odavna zapisani za ovaj sud, bezbožnici, koji milost Boga našega preokreću u razvratnost i niječu jedinoga Gospodara i Gospodina našega Isusa Krista. 

Starozavjetni primjeri
5Želim vas pak podsjetiti, premda sve to već znadete, da je Gospodin, izbavivši jednom narod iz zemlje egipatske, pogubio potom one koji ne povjerovaše. 6I anđele, koji ne sačuvaše svojega glavárstva nego ostaviše svoje obitavalište, sačuvao je za sud velikoga Dana u vječnim okovima, pod mrakom; 7kao što i Sodoma i Gomora i okolni gradovi, koji se kao i oni podadoše bludu i prionuše za drugom pÜti, stoje za primjer ispaštajući kaznu vječnoga ognja.

Grijeh i propast krivih učitelja
8Ali isto tako i ti sanjari kaljaju tijelo, odbacuju Gospodstvo i pogrđuju Slave. 9A Mihael, arkanđeo, kad se sporeći s đavlom prepirao oko Mojsijeva tijela, ne usudi se protiv njega iznijeti pogrdan sud, nego reče: »Presudio ti Gospodin!« 10A ovi pogrđuju ono što ne poznaju, a ono što shvaćaju vođeni nagonom kao nerazumne životinje, u tom se upropašćuju. 11Jao njima! Jer putem Kajinovim pođoše i zabludi se Balaamovoj za plaću prepustiše i u pobuni Korahovoj propadoše. 12Ti su podvodne hridine na vašim agapama, bez poštovanja se s vama gosteći i sebe napasajući; bezvodni oblaci vjetrima raznošeni, kasnojesenska stabla, besplodna, iskorijenjena - dvaput mrtva; 13bijesni morski vali što ispjenjuju svoje sramote, zvijezde lutalice za koje se zauvijek čuva najdublji mrak.
14A o njima je prorekao i Henok, sedmi od Adama, govoreći: »Gle, dođe Gospodin sa svojim svetim desettisućama, 15da izvrši sud nad svima i pokara svakoga za sva njihova bezbožna djela koja bezbožno počiniše i za sve teške riječi što ih bezbožni grješnici protiv Njega izgovoriše.«
16To su mrmljavci, nezadovoljnici koji se povode za svojim požudama i usta im bahato govore ulagujući se u lice poradi koristoljublja.

Očuvajte se u Božjoj ljubavi!
17A vi, ljubljeni, sjetite se riječi što su ih prorekli apostoli Gospodina našega Isusa Krista, 18koji vam govorahu: »U posljednje će vrijeme biti podrugljivaca koji će se povoditi za svojim bezbožnim požudama.« 19To su razdornici, oni koji su sjetilni; Duha nemaju.
20Vi pak, ljubljeni, nadograđujte se na svojoj presvetoj vjeri i molite se u Duhu Svetomu. 21Očuvajte se u Božjoj ljubavi, iščekujući milosrđe Gospodina našega Isusa Krista za život vječni. 22I milosrdni budite prema onima kolebljivima, 23druge spašavajte otimajući ih iz ognja, a ostalima budite milosrdni, sa strahom, mrzeći čak i haljinu tijelom okaljanu.

Hvalospjev Bogu
24Onomu pak koji vas može sačuvati da se ne spotaknete i postaviti vas neporočne pred svoju Slavu, u veselju - 25jedinomu Bogu, Spasitelju našemu, po Isusu Kristu, Gospodinu našemu: slava, veličanstvo, vlast i moć prije svih vjekova, sada i u sve vjekove! Amen.