Naslov i pozdrav
1 Pavao i Timotej, sluge Krista Isusa, svima svetima u Kristu Isusu koji su u Filipima, s nadglednicima i poslužiteljima. 2Milost vam i mir od Boga, Oca našega, i Gospodina Isusa Krista!

Zahvala i molitva
3Zahvaljujem svojemu Bogu kad god vas se sjetim. 4U svakoj svojoj molitvi uvijek se za sve vas s radošću molim 5zbog vašeg sudioništva u Evanđelju od prvoga dana sve dosad, 6uvjeren u ovo: Onaj koji započe dobro djelo u vama dovršit će ga do Dana Krista Isusa. 7I pravo je da tako mislim o svima vama, jer vas nosim u srcu; sve vas koji ste u mojim okovima, i u obrani i utvrđivanju Evanđelja suzajedničari moje milosti. 8Bog mi je svjedok koliko čeznem za svima vama srcem Krista Isusa. 9I ovo molim: da vaša ljubav izobiluje spoznanjem i svakom pronicavošću sve više i više, 10kako biste mogli razlučiti što je bolje i biti čisti i besprijekorni za Dan Kristov, 11puni ploda pravednosti po Isusu Kristu, na slavu i hvalu Božju.

Pavlovi okovi - za napredovanje Evanđelja
12Želim da znate, braćo, da se ovo što me snašlo okrenulo u napredovanje Evanđelja, 13tako da se moji okovi u Kristu razglasiše u svem pretoriju i svima drugima, 14te se mnoga braća, ohrabrena u Gospodinu mojim okovima, usudiše još više, bez straha, navješćivati Riječ; 15neki, istina, propovijedaju Krista iz zavisti i radi prepirke, a neki iz dobre volje; 16prvi iz ljubavi, znajući da sam postavljen za obranu Evanđelja, 17dok drugi navješćuju Krista sebično i neiskreno, misleći da će tako povećati teret mojih okova. 18I što? Samo se na svaki način, bilo pod izlikom bilo istinito, Krist navješćuje. I tomu se radujem, a i radovat ću se, 19jer znam da će mi to, po vašoj molitvi i potpori Duha Isusa Krista, donijeti spasenje - 20prema svojoj čeznutljivoj žudnji i nadi da se ni u čemu neću postidjeti, već da će se sa svom smjelošću, kako uvijek tako i sada, Krist uzveličati u mojemu tijelu, bilo životom ili smrću. 21Jer meni je živjeti - Krist, a umrijeti - dobitak!
22Ako mi je pak živjeti u tijelu rad plodonosan, onda ne znam što odabrati. 23Pritiješnjen sam od dvojega: želja mi je otići i biti s Kristom, jer to je daleko bolje, 24ali je ostati u tijelu potrebnije poradi vas. 25I uvjeren u to, znam da ću ostati i biti s vama svima zarad vašeg napretka i radosti u vjeri, 26da vaš ponos mnome izobiluje u Kristu Isusu kad ponovno dođem k vama.

Boriti se za vjeru
27Samo, živite dostojno Evanđelja Kristova da ja - bilo došao i vidio vas ili pak nenazočan - uzmognem čuti što je s vama; kako u jednome duhu stojite, zajedno se jednodušno boreći za evanđeosku vjeru, 28a ni u čemu ne strahujući od protivnikā. To je njima dokaz propasti, a vama spasenja - i to od Boga. 29Jer vam je, poradi Krista, podareno: ne samo u njega vjerovati nego za njega i trpjeti, 30istu borbu vodeći kakvu u mene vidjeste, i sada o meni slušate.

Jednodušnost u poniznosti
2 Ako li je dakle ikakva ohrabrenja u Kristu, ako li ikakve utjehe u ljubavi, ako li ikakva zajedništva u Duhu, ako li je srca i milosrđa, 2upotpunite radost moju tako da budete složni, da imate ljubav istu, jednodušni i jednomisleni. 3Ništa iz sebičnosti ili za ispraznu slavu, nego u poniznosti smatrajte druge boljima od sebe, 4ne gledajući svaki samo za svoje, nego i za ono što je drugih. 5Neka u vama isto mišljenje bude kao i u Kristu Isusu. 
6On koji je lik Božji
ne pomisli da je jednakost s Bogom
posezanje za dobitkom, 
7nego se toga liši, 
uzevši lik sluge, 
postavši ljudima nalik. 
I obličjem kao čovjek prepoznat, 
8ponizi sama sebe, 
postavši poslušan do smrti - 
i to smrti na križu. 
9Zato i Bog njega preuzvisi 
i podari mu ime 
ponad svakoga imena, 
10da se na ime Isusovo 
prigne svako koljeno 
nebesnikā, zemnikā i podzemnikā, 
11te da svaki jezik prizna: 
»Gospodin je Isus Krist!« 
- na slavu Boga Oca.

Djeca Božja - svjetlilā u svijetu
12Tako, ljubljeni moji, kao što ste uvijek bili poslušni - ne samo u mojoj nazočnosti, nego još više sada u mojoj nenazočnosti - radite na svome spasenju sa strahom i trepetom, 13jer Bog je onaj koji po blagonaklonosti svojoj proizvodi u vama i htjeti i djelovati. 14Sve činite bez mrmljanja i raspravljanja, 15da budete besprijekorni i čisti, djeca Božja bez mane usred pokvarena i izopačena naraštaja, u kojemu svijetlite kao svjetlila u svijetu, 16držeći se riječi života, meni na diku u Dan Kristov jer ne trčah zalud niti se zalud trudih. 17Ali ako se i izlijevam pri žrtvenom bogoslužju vaše vjere, radostan sam i radujem se sa svima vama. 18A i vi isto tako budite radosni i radujte se sa mnom.

Poslanje Timoteja i Epafrodita
19Nadam se u Gospodinu Isusu da ću vam uskoro poslati Timoteja, kako bih se i ja obodrio doznavši što je s vama. 20Jer nemam nikoga drugog poput njega tko bi se tako iskreno za vas brinuo, 21jer svi traže svoje, a ne ono što je Isusa Krista. 22A njegovu prokušanost poznajete: kao dijete s ocem služio je sa mnom poradi Evanđelja. 23Njega se dakle nadam poslati čim razvidim što će biti sa mnom. 24Uvjeren sam pak u Gospodina da ću i sâm uskoro doći.
25Smatrao sam potrebnim poslati k vama Epafrodita, brata, suradnika i suborca svojega, a vašega poslanika i pomoćnika u mojim potrebama. 26Jer bijaše čeznuo za svima vama i zabrinuo se što ste čuli da je obolio. 27Doista, gotovo je na smrt obolio, ali mu se Bog smilovao; ne samo njemu nego i meni, da ne imadnem žalost povrh žalosti. 28Što brže ga stoga poslah da se obradujete kad ga ponovno vidite, a da i sâm budem manje zabrinut. 29Primite ga u Gospodinu s velikom radošću, i takve držite u časti, 30jer se za djelo Kristovo sasvim približi smrti, izloživši i život pogibli kako bi nadopunio ono u čemu mi vi niste mogli poslužiti.

Spoznati Krista
3 Najposlije, braćo moja, radujte se u Gospodinu! Meni nije dosadno pisati vam jedno te isto, a vama je sigurnije.
2Čuvajte se tih pasa, čuvajte se tih opakih radnika, čuvajte se te osakaćenosti! 3Jer smo obrezanje mi koji Duhom Božjim služimo i dičimo se u Kristu Isusu, a ne pouzdajemo se u tijelo 4- premda bih ja mogao imati pouzdanja i u tijelo. Smatra li tko drugi da se može pouzdati u tijelo, ja još više: 5obrezan osmoga dana, od roda Izraelova, plemena Benjaminova, Hebrej od Hebreja, po Zakonu farizej, 6po revnosti progonitelj Crkve, po pravednosti koja se u Zakonu rađa - besprijekoran. 7No što mi bješe dobitak, poradi Krista sad gubitkom smatram. 8Štoviše, čak i sve smatram gubitkom zbog onoga najvrednijeg - spoznaje Krista Isusa, moga Gospodina, zarad koga izgubih sve i sve otpadom smatram, da kako Krista dobijem 9i u njemu se nađem, ne svojom pravednošću - onom od Zakona - nego onom koja je po vjeri u Krista, pravednošću od Boga, zasnovanoj na vjeri 10- da spoznam njega i silu njegova uskrsnuća i sudioništvo u njegovim patnjama, suobličen njegovoj smrti, 11ne bih li kako prispio k uskrsnuću od mrtvih.

Trčanje k cilju
12Nije da sam ga već postigao, ili da sam već savršen, nego hitam ne bih li ga kako dohvatio - jer sam i zahvaćen od Krista Isusa. 13Braćo, ja za sebe i ne pomišljam da sam ga već dohvatio. Jedno samo: zaboravljajući ono što je iza i stremeći za onim što je ispred, 14hitam k cilju, poradi nagrade višnjega poziva Božjega u Kristu Isusu. 15Koji god smo dakle zreli, tako mislimo; a mislite li što drukčije, Bog će vam i to otkriti. 16Ali držimo se onoga do čega smo stigli.
17Budite moji nasljedovatelji, braćo, i motrite one koji žive po uzoru koji imate u nama. 18O tome sam vam mnogo puta govorio, a i sada govorim plačući: mnogi, doista, žive kao neprijatelji Kristova križa. 19Svršetak im je propast, bog im je trbuh, a slava u njihovoj sramoti - i misle na ovozemno. 20Naša je, naime, domovina na nebesima, odakle iščekujemo Spasitelja, Gospodina Isusa Krista. 21Svojom djelotvornošću kojom sebi može sve podložiti, on će preobraziti naše bijedno tijelo da bude suobličeno njegovu slavnome tijelu.

Radujte se u Gospodinu!
4 Stoga, braćo moja ljubljena i žuđena, radosti i vijenče moj, budite, ljubljeni, tako postojani u Gospodinu!
2Preklinjem Evodiju i preklinjem Sintihu da budu složne u Gospodinu. 3Da, i tebe, istinski sudruže, molim: pomozi im! One su se borile u Evanđelju zajedno sa mnom i s Klementom i ostalim mojim suradnicima. Njihova su imena u knjizi života.
4Radujte se u Gospodinu uvijek! I ponovno ću reći: Radujte se! 5Blagost vaša neka je poznata svim ljudima. Gospodin je blizu! 6Ne budite zabrinuti nizašto, nego u svemu molitvom i prošnjom, sa zahvaljivanjem, očitujte svoje molbe Bogu. 7I mir Božji, koji nadilazi svaki um, čuvat će vaša srca i vaše misli u Kristu Isusu.
8Napokon, braćo, što je god istinito, što je god časno, što je god pravedno, što je god čisto, što je god ljubazno, što je god pohvalno; je li što krepost, je li što pohvala, na to pomišljajte! 9Što ste naučili, i primili, i čuli, i u meni vidjeli, to činite. I Bog mira bit će s vama.

Sve mogu u Onome koji me jača!
10A obradovah se u Gospodinu uvelike što ste napokon rod donijeli te na mene mislite. Vi ste na to već i mislili, ali niste imali prigode. 11Ne govorim to zbog oskudice; doista, u onom u čemu sam, naučio sam biti sebidovoljan. 12Znam biti i skroman, znam i obilovati. Naviknut sam na sve: i sit biti i gladovati, i obilovati i oskudijevati. 13Sve mogu u Onome koji me jača! 14Lijepo ipak učiniste što sa mnom podijeliste moju nevolju. 15A i vi, Filipljani, znadete da u početku Evanđelja, kad otiđoh iz Makedonije, nijedna mi crkva ne pripomože u pogledu na izdatke i primitke, osim vas jedinih. 
16Čak ste mi, dok bijah u Solunu, i jedanput, i dvaput, za potrebe poslali. 17Ne, ne tražim dara, već tražim plod što se umnaža u vašu korist. 18Sve već imam i izobilujem. Nasićen sam otkad od Epafrodita primih ono od vas, ugodan miris, žrtvu prihvatljivu i ugodnu Bogu. 19A Bog će moj slavno ispuniti svaku vašu potrebu prema svojemu bogatstvu, u Kristu Isusu. 20A Bogu i Ocu našemu slava u vijeke vjekova! Amen.
21Pozdravite svakoga svetoga u Kristu Isusu!
22Pozdravljaju vas braća koja su sa mnom. Pozdravljaju vas svi sveti, a osobito oni iz careve kuće. 23Milost Gospodina Isusa Krista s duhom vašim!