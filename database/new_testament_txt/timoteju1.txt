Naslov i pozdrav
1 Pavao, apostol Krista Isusa po nalogu Boga Spasitelja našega i Krista Isusa, nade naše, 2Timoteju, pravomu sinu u vjeri: milost, milosrđe i mir od Boga Oca i Krista Isusa, Gospodina našega.

Učitelji koji zastraniše
3Kao što sam te zamolio kad sam odlazio u Makedoniju, ostani u Efezu kako bi nekima zapovjedio da ne naučavaju što drugo, 4niti da se priklanjaju bajkama i beskrajnim rodoslovljima koja više promiču prepirke negoli Božje proviđenje što je po vjeri. 5A svrha je te zapovijedi ljubav iz čista srca, dobre savjesti i neprijetvorne vjere. 6Od toga neki zastranivši svrnuše u praznoslovlje. 7Hoće biti učitelji Zakona, a ne razumiju ni što govore niti što uporno tvrde. 8Znamo pak da je Zakon dobar ako se tko njime služi zakonito, 9znajući da Zakon nije određen za pravednika, nego za bezakonike i nepokornike, bezbožnike i grješnike, nepobožnike i svjetovnjake, ocoubojice i majkoubojice, za ubojice ljudi, 10za bludnike i muškološce, za trgovce ljudima i lašce i krivokletnike, i ima li još što protivno zdravom nauku - 11po slavnom Evanđelju blaženoga Boga što mi je povjereno.

Zahvala Bogu
12Zahvalan sam Onomu koji me ojačao, Kristu Isusu, Gospodinu našemu, što me je smatrao pouzdanim postavivši me u službu, 13mene koji prije bijah hulitelj, progonitelj i nasilnik, ali zadobih milosrđe jer to učinih iz neznanja, u nevjeri. 14A milost Gospodina našega preobilovala je zajedno s vjerom i ljubavlju, u Kristu Isusu. 15Vjerodostojna je riječ i vrijedna posvemašnjeg prihvaćanja: Krist Isus dođe na svijet spasiti grješnike, od kojih sam prvi ja. 16Ali zato milosrđe zadobih da bi na meni prvomu Krist Isus pokazao svu strpljivost za primjer onima koji će povjerovati u njega za život vječni. 17A Kralju vjekova, neraspadljivomu, nevidljivomu, jedinomu Bogu čast i slava u vijeke vjekova! Amen.

Zapovijed Timoteju
18Ovu ti zapovijed predajem, sine Timoteju, u skladu s prijašnjim proroštvima nad tobom izrečenim, kako bi - kroza njih - bio dobar boj 19imajući vjeru i dobru savjest, koju neki odbacivši doživješe brodolom vjere. 20Među njima je Himenej, i Aleksandar, koje predadoh Sotoni, kako bi se naučili ne huliti.

Upute o bogoslužju
2 Molim dakle prije svega da se upućuju prošnje, molitve, zagovori i zahvale za sve ljude, 2za kraljeve i za sve koji su na višem položaju, kako bismo provodili tih i miran život u svoj pobožnosti i čestitosti. 3To je dobro i ugodno pred Spasiteljem našim Bogom, 4koji hoće da se svi ljudi spase i dođu do spoznanja istine. 5Jer jedan je Bog i jedan posrednik između Boga i ljudi - čovjek, Krist Isus, 6koji dade samoga sebe kao otkup za sve. To je u svoje vrijeme dano svjedočanstvo 7zarad kojega sam ja postavljen propovjednikom i apostolom - istinu govorim, ne lažem - i učiteljem narodā u vjeri i istini.
8Hoću dakle da muškarci mole na svakom mjestu, podižući svete ruke bez srdžbe i raspre. 9Isto tako i žene - doličnim držanjem: kraseći se čednošću i razboritošću. Ne pletenicama, zlatom ili biserjem ili skupocjenom odjećom, 10nego - dobrim djelima, kako dolikuje ženama koje ispovijedaju bogoljubnost. 11Žena neka pouku prima smireno, sa svom podložnošću. 12Ženi pak ne dopuštam poučavati, ni gospodovati nad mužem. Nego neka bude smirena, 13jer prvo je Adam uobličen, onda Eva. 14I nije Adam zaveden, nego se žena, već zavedena, našla u prekršaju; 15no spasit će se materinstvom ustraje li u vjeri, ljubavi i posvećenju, s razborom.

Nadglednici
3 Vjerodostojna je riječ: teži li tko za nadgledništvom, časnu službu želi. 2Nadglednik dakle treba biti besprijekoran, jedne žene muž, trijezan, razborit, pristojan, gostoljubiv, sposoban poučiti, 3ne pijanica, ne nasilan, nego blag, ne svadljiv i ne srebroljubac; 4treba svojim domom dobro upravljati i držati djecu u podložnosti sa svom ozbiljnošću 5- a ne zna li tko svojim domom upravljati, kako će se brinuti za crkvu Božju? 6- ne novoobraćenik, da se ne bi uzoholio i pao pod osudu đavlovu. 7A treba imati i dobro svjedočanstvo od onih vani, da ne bi u rug upao i u zamku đavlovu.

Đakoni
8Tako i đakoni treba da su časni, ne dvolični, ne skloni mnogom vinu ni nečasnu dobitku, 9imajući tajnu vjere u čistoj savjesti. 10I neka se najprije preispitaju, pa onda, budu li besprigovorni, neka obavljaju službu. 11Isto tako i žene neka budu časne, ne klevetnice, nego trijezne, vjerne u svemu. 12Đakoni neka budu jedne žene muževi, koji dobro upravljaju djecom i svojim domovima. 13Doista, oni koji časno obavljaju službu stječu častan položaj i veliku smjelost u vjeri - koja je u Kristu Isusu. 
14Ovo ti pišem nadajući se da ću uskoro doći k tebi 15te ako okasnim, da znaš kako se treba vladati u kući Božjoj, koja je crkva Boga živoga, stup i uporište istine. 
16I - kao što se ispovijeda - velika je tajna pobožnosti: 
On, očitovan u tijelu, 
opravdan u Duhu, 
ukazan anđelima, 
propovijedan među narodima, 
uzvjerovan u svijetu, 
uznesen u slavu.

Prijevarni nauci
4 Duh pak izričito kaže da će u posljednja vremena neki otpasti od vjere priklanjajući se prijevarnim duhovima i naucima zloduhā, 2prijetvornošću lažljivaca otupjelē - kao usijanim željezom obilježene - savjesti, 3koji zabranjuju ženiti se i zahtijevaju uzdržavati se od jelā što ih je Bog stvorio da ih sa zahvalnošću uzimaju oni koji vjeruju i znaju istinu. 4Tľ svako je stvorenje Božje dobro i ništa ne treba odbaciti što se uzima sa zahvalnošću, 5jer se posvećuje riječju Božjom i molitvom. 6To izláži braći i bit ćeš dobar poslužitelj Krista Isusa, hranjen riječima vjere i dobroga nauka što ga slijediš. 7Svjetovne pak i bapske priče odbijaj, a vježbaj se u pobožnosti, 8jer tjelesno je vježbanje malo čemu korisno, a pobožnost je korisna svemu, jer u njoj je obećanje života - i sadašnjeg i budućega. 9Vjerodostojna je riječ i vrijedna posvemašnjeg prihvaćanja. 10Tľ radi toga se trudimo i borimo jer nam je nada u Bogu živome koji je Spasitelj svih ljudi, osobito vjernikā.
11To zapovijedaj i naučavaj! 12Neka nitko ne prezire tvoje mladosti, nego budi uzorom vjernicima u riječi, u ponašanju, u ljubavi, u vjeri, u čistoti. 13Dok ne dođem, posveti se čitanju, ohrabrivanju, poučavanju. 14Ne zanemari milosna dara što je u tebi, koji ti je dan po proroštvu uz polaganje rúkū starješinstva. 15To provodi, u tome budi, da tvoj napredak bude svima očit. 16Pripazi na sebe i na svoj nauk. Ustraj u tome; jer čineći to spasit ćeš i sebe i one koji te slušaju.

Udovice
5 Starca ne kori oštro, nego ga nagovaraj kao oca; mladiće kao braću, 2starice kao majke, djevojke kao sestre, u svoj čistoti. 3Poštuj udovice koje su doista udovice! 4Ako li pak koja udovica ima djecu ili unučad, neka se oni najprije nauče biti pobožni u vlastitome domu te za primljeno uzvraćati svojim roditeljima jer je to ugodno pred Bogom. 5A ona koja je doista udovica i ostala posve sama, kod Boga ima svoju nadu te ustrajava u prošnjama i molitvama noću i danju; 6ona pak koja se odaje užicima, mrtva je premda živi. 7I to zapovijedaj da budu besprijekorne. 8Ako li se tko ne zauzima za svoje, a osobito za ukućane, zanijekao je vjeru i gori je od nevjernika.
9U popis neka se unosi udovica ne mlađa od šezdeset godina, jednog muža žena, 10koja je na glasu po dobrim djelima: da je djecu odgojila, da je bila gostoljubiva, da je svetima noge prala, da je pomagala nevoljnima, da se svakom dobru djelu posvećivala. 11A mlađe udovice odbijaj, jer kad se u hirovima požude otrgnu od Krista, žele se udati - 12primajući tako osudu što su prvotnu vjernost pogazile. 13A uz to se, obilazeći po kućama, nauče biti besposlene, i ne samo besposlene nego i jezičave i nametljive, govoreći što ne bi trebale. 14Hoću dakle da se mlađe ùdajū, rađaju djecu, vode kućanstvo, ne dajući protivniku nikakve prilike za pogrdu. 15Doista, neke su već svrnule s puta za Sotonom. 16Ako koja vjernica ima udovicā, neka im pomogne, a neka se ne opterećuje crkva, da uzmogne pomoći onima koje su doista udovice.

Starješine
17Starješine koji su dobri predstojnici dostojni su dvostruke časti, osobito oni koji se trude u Riječi i poučavanju. 18Pismo doista kaže: »Volu koji vrše, ne vezuj gubice«, i: »Vrijedan je radnik svoje plaće.« 19Protiv starješine ne primaj tužbe, osim ako nije od dvaju ili triju svjedoka. 20One koji griješe ukori pred svima, kako bi i ostali imali straha. 21Zaklinjem te pred Bogom i Kristom Isusom i izabranim anđelima da se ovoga pridržavaš bez predrasude, ne čineći ništa po naklonosti. 22Ne polaži prebrzo rúkū ni na koga, niti budi sudionikom tuđih grijeha. Sebe čuvaj čistim! 23Ne pij više samo vode, nego uzimaj i malo vina poradi želuca i svojih čestih bolesti. 
24Grijesi nekih ljudi očiti su i prethode ih na sud, a neke pak slijede. 25Tako su očita i dobra djela, a i ona što su drukčija ne mogu se sakriti.

Robovi
6 Svi koji su pod jarmom, robovi, neka svoje gospodare smatraju dostojnima svake časti, da se ne bi pogrđivalo ime Božje i naš nauk. 2A kojima su gospodari vjernici, neka ih ne cijene manje zato što su braća, nego nek im još više služe, jer su oni koji primaju njihovo dobročinstvo vjernici i ljubljenici.

O pobožnosti kao dobitku
To naučavaj i opominji. 3A tko nešto drugo naučava i ne prianja uza zdrave riječi - koje su od Gospodina našega Isusa Krista - i uz pobožan nauk, 4oholica je, ništa ne zna nego boluje od prepiranjā i rječoborstava, od kojih nastaju zavist, svađa, hule, zla sumnjičenja, 5trvenja ljudi iskvarena uma i lišenih istine, što pobožnost smatraju izvorom dobitka.
6Ali pobožnost - zadovoljna onim što ima - i jest veliki izvor dobitka. 7Jer ništa nismo donijeli na svijet, te ništa ne možemo ni iznijeti iz njega. 8A imamo li hranu i odjeću, time budimo zadovoljni, 9jer oni koji se hoće obogatiti upadaju u napast i zamku i u mnoge nerazumne i štetne požude što ljude utapaju u propast i rasulo. 10Doista, korijen svih zala je srebroljublje; njemu hlepeći neki odlutaše od vjere i mnogim bolima sami sebe probodoše.

Bij dobar boj vjere 
11A ti, čovječe Božji, izbjegavaj to! Teži za pravednošću, pobožnošću, vjerom, ljubavlju, postojanošću, krotkošću. 12Bij dobar boj vjere, dohvati vječni život na koji si pozvan i za koji si pred mnogim svjedocima dao dobro svjedočanstvo. 13Zapovijedam ti pred Bogom koji svemu daje život i pred Kristom Isusom koji dade dobro svjedočanstvo pred Poncijem Pilatom: 14drži ovu zapovijed neokaljanu i besprijekornu, do pojavljenja Gospodina našega Isusa Krista, 15kojega će u svoje vrijeme pokazati 
blaženi i jedini Vladar, 
Kralj kraljevā i 
Gospodar gospodarā, 
16koji jedini ima besmrtnost,
prebiva u svjetlu nedostupnu, 
koga nitko od ljudi ne vidje 
niti ga vidjeti može. 
Njemu čast i vlast vječna. 
Amen.

Bogatstvo
17Onima koji su u sadašnjem svijetu bogati zapovjedi nek se ne uznose i neka ne polažu nadē u nestalnost bogatstva, nego u Boga koji nam bogato sve daje na uživanje; 18neka dobro čine, neka se bogate dobrim djelima, neka budu darežljivi, skloni zajedništvu. 19Tako sebi - kao da blago sabiru - pripremaju dobar temelj za budućnost kako bi dohvatili onaj istinski život.

Opomena i pozdrav
20O, Timoteju, čuvaj povjereni ti polog kloneći se svjetovnih naklapanja i proturječjā nekog nazovispoznanja, 21koje su neki ispovijedali te zastranili od vjere. 
Milost s vama!