Naslov i pozdrav
1 Pavao, apostol Krista Isusa po volji Božjoj, i brat Timotej: 2Kološanima, svetoj i vjernoj braći u Kristu. Milost vam i mir od Boga, Oca našega!

Zahvala i molitva
3Zahvaljujemo Bogu, Ocu Gospodina našega Isusa Krista, uvijek za vas moleći, 4jer smo čuli za vašu vjeru u Krista Isusa i za vašu ljubav koju imate prema svima svetima, 5poradi nade pohranjene za vas na nebesima. Za nju ste već čuli u riječi istine, Evanđelja 6što je do vas stiglo. I kako u svem svijetu ono donosi roda i raste, tako i među vama, od onoga dana u koji ste čuli i spoznali milost Božju u istini, 7kako ste naučili od ljubljenog Epafre, koji je sluga zajedno s nama i - poradi vas - vjeran poslužitelj Kristov. 8On nam i dojavi o vašoj ljubavi u Duhu. 
9Stoga i mi, od dana u koji smo to čuli, ne prestajemo moliti i iskati za vas: da se ispunite spoznajom njegove volje u svakoj mudrosti i duhovnome razumijevanju; 10da poživite dostojno Gospodina i posve mu ugodite donoseći rod u svakom dobrom djelu te rastući u spoznaji Božjoj, 11ojačani svakom jakošću prema snazi njegove slave za svaku ustrajnost i dugotrpnost; s radošću 12zahvaljujući Ocu, koji vas osposobi za dioništvo u baštini svetih u svjetlosti. 13On nas izbavi iz vlasti tame i premjesti u kraljevstvo Sina, ljubavi svoje, 14u kome imamo otkupljenje, oproštenje grijeha. 

Krist - Prvorođenac
15On je slika Boga nevidljiva, 
prvorođenac svega stvorenja, 
16jer u njemu bî stvoreno sve 
na nebesima i na zemlji, 
vidljivo i nevidljivo, 
bilo prijestolja ili gospodstva, 
bilo poglavarstva ili vlasti; 
sve je stvoreno po njemu i za njega;
17on je prije svega, 
i sve se u njemu drži zajedno. 
18On je glava Tijela, Crkve; 
on je početak, 
prvorođenac od mrtvih, 
da bi u svemu on imao prvenstvo; 
19jer svidje se Bogu 
u njemu nastaniti svu puninu 
20i po njemu sebi sve izmiriti
ostvarivši mir krvlju njegova križa
- po njemu -
bilo na zemlji, 
ili na nebesima.

Nekoć otuđeni, sada izmireni
21I vas, koji nekoć bijaste otuđeni i neprijatelji svojom namisli u zlim djelima, 22sada izmiri u njegovu ljudskom tijelu, po smrti, da vas privede pred sebe svete i bez mane i besprigovorne, 23ukoliko doista ostanete utemeljeni u vjeri, postojani i neodvojivi od nade Evanđelja što ste ga čuli, koje se propovijeda svemu stvorenju pod nebom i kojega Evanđelja ja, Pavao, postadoh poslužiteljem.

Pavao - poslužitelj Crkve
24Radujem se sada dok u patnjama za vas dopunjujem u svojemu tijelu ono što nedostaje od muka Kristovih za Tijelo njegovo - koje je Crkva. 25Ja postadoh njezinim poslužiteljem prema Božjoj provedbi što mi je dana: ispuniti Riječ Božju za vas, 26Tajnu koja bijaše skrivena pred vjekovima i pred naraštajima, a sada bî očitovana njegovim svetima. 27Njima Bog htjede obznaniti koliko je među poganima bogatstvo slave ove Tajne, koja je Krist u vama, nada slave. 28Njega mi navješćujemo, urazumljujući svakoga čovjeka i poučavajući svakoga čovjeka u svoj mudrosti, kako bismo svakoga čovjeka prikazali savršena u Kristu. 29Za to se i ja trudim, boreći se njegovom djelotvornošću koja moćno djeluje u meni.

2 Htio bih, doista, da znate koliko se borim za vas i za one u Laodiceji i za sve koji mi nisu osobno vidjeli lica; 2kako bi se njihova srca ohrabrila, povezana u ljubavi, te dosegnula do sveg bogatstva potpunosti razumijevanja, do spoznanja Božje Tajne - Krista, 3u kojemu su skrivena sva blaga mudrosti i spoznaje. 4Ovo kažem zato da vas nitko ne zavede nekom prividno uvjerljivom riječju. 5Jer ako sam tijelom i nenazočan, duhom sam ipak s vama; radujući se promatram vaš poredak i čvrstinu vaše vjere u Krista.

Ukorijenjeni u Kristu
6Kao što dakle primiste Krista Isusa, Gospodina, tako u njemu živite: 7u njemu ukorijenjeni i nadograđeni, te vjerom utvrđeni kako ste poučeni, izobilujte zahvalnošću. 8Pazite da vas tko ne prigrabi mudrovanjem i ispraznim zavaravanjem prema ljudskoj predaji, prema počelima svijeta, a ne prema Kristu. 9Budući da u njemu tjelesno prebiva sva punina božanstva, 10i vi ste ispunjeni u njemu, koji je glava svakog poglavarstva i vlasti. 11U njemu ste i obrezani, obrezanjem ne rukom načinjenim - svlačenjem putenoga tijela, obrezanjem Kristovim; 12ukopani s njime u krštenju i uskrsli s njime po vjeri u djelotvornost Božju koja ga uskrisi od mrtvih. 13I vas koji bijaste mrtvi zbog prijestupa i neobrezanosti svoga tijela, zajedno s njime i vas oživi, milostivo nam oprostivši sve prijestupe; 14izbrisavši nama protivnu zadužnicu koja odredbama bješe protiv nas, te je ukloni od nas pribivši je na križ. 15Razoruža poglavarstva i vlasti izvrgnuvši ih javnosti: provede ih s njime u pobjedničkoj povorci.

Rast tijela Kristova
16Neka vas dakle nitko ne sudi po jelu ili po piću ili zbog blagdanā, mlađakā ili subotā. 17To je pak sjena onoga što dolazi - Tijela Kristova! 18Neka vas nitko ne isključuje zato što on sâm uživa u poniznosti i štovanju anđelā te se, zadubljen u viđenja, zalud nadima svojom tjelesnom pameću 19a ne drži se glave, od koje sve tijelo, opskrbljeno i povezano zglobovima i tetivama, raste Božjim rastom. 20Ako s Kristom umrijeste počelima svijeta, zašto se, kao da još živite u svijetu, podređujete propisima: 21»Ne diraj, ne kušaj, ne dotiči«? 22Sve će to uporabom propasti, prema nalozima i naucima ljudskim. 23U tome, doduše, ima kao neki razlog mudrosti u samozvanom bogoštovlju, poniznosti i trapljenju tijela, ali nema nikakve vrijednosti protiv tjelesne raspuštenosti.

Stari i novi čovjek
3 Ako ste dakle uskrsli s Kristom, tražite ono što je gore, gdje je Krist koji Bogu zdesna sjedi. 2Usmjerite misli na ono što je gore, a ne na ono što je na zemlji; 3jer umrijeste i vaš je život skriven s Kristom u Bogu. 4A kad se pojavi Krist, vaš život, tada ćete se i vi s njime pojaviti u slavi.
5Umrtvite dakle zemaljske udove: bludnost, nečistotu, strast, zlu požudu i pohlepu koja je idolopoklonstvo. 6Zbog toga dolazi Božji gnjev na neposlušne sinove 7- u čemu ste nekoć i vi hodili, dok ste u tome živjeli. 8Sada pak i vi odložite sve: gnjev, srdžbu, zloću, hulu, a prostotu van iz vaših ustā! 9Ne lažite jedni drugima, jer svukoste staroga čovjeka s njegovim djelima 10i zaodjenuste novoga koji se obnavlja u spoznaji prema slici svojega Stvoritelja, 11gdje ne postoji: Grk ili Židov, obrezanje ili neobrezanje, barbar, Skit, rob ili slobodnjak, nego je sve i u svemu Krist. 12Zaodjenite se dakle kao izabranici Božji, sveti i ljubljeni, u najdublje milosrđe, dobrostivost, poniznost, blagost, dugotrpnost, 13podnoseći jedni druge i milostivo opraštajući međusobno ako tko protiv koga ima kakvu pritužbu. Kao što je Gospodin vama milostivo oprostio, tako i vi! 14A ponad svega toga - ljubav, koja je sveza savršenstva. 15I nek u vašim srcima pravorijek ima Kristov mir, na koji ste i pozvani u jednome tijelu. I budite zahvalni! 16Neka riječ Kristova obilno prebiva u vama! U svakoj se mudrosti podučavajte i jedni druge urazumljujte; psalmima, hvalospjevima, duhovnim pjesmama sa zahvalnošću pjevajte Bogu u svojim srcima. 17I sve što bi god riječju ili djelom činili, neka je u ime Gospodina Isusa, zahvaljujući Bogu Ocu po njemu.

Odnosi u kućanstvu
18Žene, budite podložne muževima, kako dolikuje u Gospodinu. 19Muževi, ljubite svoje žene i ne budite osorni prema njima. 20Djeco, slušajte roditelje u svemu, jer je to ugodno u Gospodinu. 21Očevi, ne ogorčujte svoju djecu, da ne postanu malodušna. 22Robovi, slušajte svoje zemaljske gospodare u svemu; ne samo dok ste im na oku, kao oni koji se ulaguju ljudima, nego s priprostošću srca, bojeći se Gospodina. 23Što god radite, činite to zdušno kao Gospodinu, a ne kao ljudima, 24znajući da ćete od Gospodina primiti nagradu - baštinu. Gospodinu Kristu služite. 25Onaj će, doista, koji nepravdu čini dobiti ono nepravedno što je učinio, te nema pristranosti.
 
4 Gospodari, dajte svojim robovima ono što je pravo i pošteno, znajući da i vi imate Gospodara na nebu.

Poticaji
2U molitvi ustrajte bdijući u njoj sa zahvalnošću. 3Molite ujedno i za nas, da nam Bog otvori vrata Riječi, da navješćujemo Tajnu Kristovu zbog koje sam i okovan, 4da je očitujem i kako treba navješćujem. 5Mudro se ponašajte prema onima koji su vani; iskupljujte vrijeme! 6Neka vam je riječ uvijek prijazna, solju začinjena, da znadete svakomu odgovoriti kako treba.

Pozdravi i blagoslov
7Kako mi je, sve će vam priopćiti Tihik, ljubljeni brat, vjerni poslužitelj i sluga zajedno sa mnom u Gospodinu. 8Njega poslah k vama upravo zato da biste doznali o nama te da ohrabri vaša srca, 9zajedno s Onezimom, vjernim i ljubljenim bratom, koji je jedan od vas. Oni će vam priopćiti o svemu kako je ovdje.
10Pozdravlja vas Aristarh, moj suzatvorenik, i Marko, Barnabin nećak - za koga ste dobili upute; ako dođe k vama, primite ga 11- i Isus, zvani Just. Od onih iz obrezanja, oni su jedini koji sa mnom surađuju za kraljevstvo Božje. Oni su mi bili utjeha.
12Pozdravlja vas Epafra, jedan od vas, sluga Krista Isusa. On se uvijek u molitvama bori za vas da se održite u svoj volji Božjoj, savršeni i ispunjeni. 13Doista svjedočim za njega da se mnogo trudi za vas i za one u Laodiceji i u Hijerapolu. 
14Pozdravlja vas Luka, ljubljeni liječnik, i Dema.
15Pozdravite braću u Laodiceji, te Nimfu i crkvu u njezinoj kući. 16A kad se ova poslanica pročita kod vas, pobrinite se da se pročita i u laodicejskoj crkvi, i vi da pročitate onu iz Laodiceje. 17I recite Arhipu: »Pazi na službu koju si primio u Gospodinu, da je ispuniš!«
18 Pozdrav mojom rukom, Pavlovom. Sjećajte se mojih okova. Milost s vama!