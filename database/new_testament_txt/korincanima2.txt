Naslov i pozdrav
1 Pavao, apostol Krista Isusa po volji Božjoj, i brat Timotej, crkvi Božjoj koja je u Korintu, sa svima svetima koji su u cijeloj Ahaji. 2Milost vam i mir od Boga, Oca našega, i Gospodina Isusa Krista.

Bog svake utjehe
3Blagoslovljen Bog i Otac Gospodina našega Isusa Krista, Otac milosrđa i Bog svake utjehe, 4koji nas tješi u svakoj našoj nevolji, tako da bismo mi mogli tješiti one koji su u bilo kakvoj nevolji utjehom kojom Bog tješi nas same. 5Jer kao što su izobilne Kristove patnje u nama, tako je po Kristu izobilna i naša utjeha. 6Ako smo pak nevoljama pritiješnjeni, za vašu je to utjehu i spasenje; ako smo utješeni, za vašu je to utjehu - koja je djelotvorna kad strpljivo podnosite iste patnje koje podnosimo i mi.
7I postojana je naša nada za vas jer znamo: kao što ste dionici patnji, tako ste i utjehe. 8Jer ne bismo htjeli da ne znate, braćo, za nevolju što nas snađe u Aziji: da smo prekomjerno, preko svoje snage, bili opterećeni, tako da smo već zdvojili i za život. 9Sami smo već u sebi prihvatili osudu na smrt, da se ne bismo pouzdavali u sebe, nego u Boga koji uskrisuje mŤtvē. 10On nas od tako velike smrti izbavi i izbavit će nas; u Njega se uzdamo da će nas i opet izbavljati. 11I vi se pridružujete pomažući nam molitvom kako bi mnogi ljudi zahvaljivali za nas na milosnom daru koji nam je udijeljen posredovanjem mnogih.

Pavlova promjena nauma o putovanju
12Jer naša je dika ovo: svjedočanstvo savjesti naše što smo u jednostavnosti i iskrenosti Božjoj - i ne u tjelesnoj mudrosti, nego u Božjoj milosti - živjeli u svijetu, a osobito prema vama. 13Ništa vam, naime, i ne pišemo drugo osim onog što čitate i razumijete; a nadam se da ćete i do kraja razumjeti, 14kao što nas dijelom i razumjeste, da smo mi slava vaša kao i vi naša u Dan Gospodina našega Isusa.
15U tom sam uvjerenju htio doći najprije k vama - da biste i drugu milost imali - 16te poslije vas poći u Makedoniju i opet se iz Makedonije vratiti k vama, pa da me vi otpravite u Judeju. 17Jesam li dakle u svojoj namjeri bio kolebljiv? Ili što namjeravam, po tjelesnu namjeravam, pa je u mene istodobno »da - da« i »ne - ne«? 18Kao što stoji da je Bog vjeran, tako i naša riječ k vama nije bila »da« i »ne«. 19Jer Sin Božji, Isus Krist, koga među vama mi propovijedasmo - ja i Silvan i Timotej - ne postade »da« i« ne«, nego je u njemu postalo »da«. 20Koliko god je, naime, obećanja Božjih, u njemu su »da«! Zato i po njemu naš »Amen« Bogu na slavu! 21A Bog je onaj koji nas zajedno s vama utvrđuje u Kristu i koji nas pomaza. 22On nas i zapečati te dade zalog Duha u naša srca.
23A ja prizivam Boga za svjedoka, duše mi: da vas poštedim, nisam više dolazio u Korint. 24Jer mi ne gospodarimo vašom vjerom, nego smo suradnici na vašoj radosti. Doista, u vjeri ste postojani.

2 Odlučih, naime, u sebi da neću opet doći k vama sa žalošću. 2Jer ako ja žalostim vas, tko će onda mene razveseliti ako ne onaj koga ja žalostim? 3Zato i to napisah da me ne bi, kada dođem, ražalostili oni koji bi me trebali obradovati. Uzdam se u sve vas da je moja radost - radost sviju vas. 4Jer sam vam pisao iz velike nevolje i tjeskobe srca, s mnogo suza, ne da se ražalostite, nego da upoznate ljubav koje za vas imam u izobilju. 
5Ali ako me je tko ražalostio, nije ražalostio mene, nego donekle - da ne pretjerujem - sve vas. 6Takvomu je dostatna ona kazna od većine, 7te mu tako, naprotiv, vi radije oprostite i utješite ga, da ga prekomjerna žalost ne bi zatrla. 8Zato vas molim da potvrdite ljubav prema njemu. 9Jer sam vam zato i pisao da bih ispitao vašu prokušanost, jeste li u svemu poslušni. 10A komu vi što oprostite, tomu i ja; jer i ja, ako sam imao komu oprostiti, oprostio sam radi vas - pred Kristom, 11da nas ne bi iskoristio Sotona, jer nam njegove namjere nisu neznane.

Apostolovo služenje
12A kada poradi Evanđelja Kristova dođoh u Troadu, premda su mi se otvorila vrata u Gospodinu, 13nisam imao smirenja u svojemu duhu, jer ne nađoh svojega brata Tita - nego oprostivši se s njima, pođoh u Makedoniju. 14Bogu pak hvala koji nas uvijek u pobjedonosnoj povorci vodi u Kristu i po nama na svakom mjestu širi miris svoje spoznaje. 15Mi smo, doista, Kristov miomiris Bogu među onima koji se spasavaju i među onima koji propadaju: 16jednima miris iz smrti u smrt, a drugima miris iz života u život. I tko je za ovo podoban? 17Jer mi nismo kao oni mnogi koji trguju riječju Božjom, nego s iskrenošću govorimo, kao od Boga pred Bogom, u Kristu.

3 Počinjemo li opet sami sebe preporučivati? Ili trebamo, kao neki, preporučna pisma za vas ili od vas? 2Vi ste naše pismo upisano u našim srcima, koje znaju i čitaju svi ljudi. 3Očitovani ste kao pismo Kristovo, kojemu mi poslužismo, napisano ne crnilom, nego Duhom Boga živoga, ne na kamenim pločama, nego na mesnim pločama srdaca.

Novi Savez
4Takvo pouzdanje imamo po Kristu u Boga. 5Ne kao da smo sami, kao od sebe samih, sposobni bilo što pomisliti, nego je naša sposobnost od Boga, 6koji nas i osposobi za poslužitelje novoga Saveza, ne slova, nego Duha; jer slovo ubija, a Duh oživljuje. 
7Ako se pak služba smrti, slovima uklesana u kamenju, pojavi u slavi tako da sinovi Izraelovi nisu mogli pogledati u lice Mojsijevo zbog prolazne slave njegova lica, 8u koliko će većoj slavi služba Duha biti? 9Jer ako je u službi osude slava, mnogo je izobilnija slava službe pravednosti. 10Ono, naime, što je bilo proslavljeno u tom pogledu i nije bilo proslavljeno, zbog slave koja to nadmašuje. 11Jer ako je po slavi ono prolazno, mnogo je više u slavi ovo što ostaje. 12Imajući dakle takvu nadu, nastupamo s velikom smjelošću, 13a ne kao Mojsije, koji preko svojega lica stavljaše pokrivalo da sinovi Izraelovi ne vide svršetak onoga prolaznoga. 14Ali je njihova pamet otvrdnula, jer sve do današnjega dana isto pokrivalo ostaje pri čitanju Staroga zavjeta - nŚ bī im otkriveno da se ono u Kristu odbacuje. 15Štoviše, sve do danas, kad se čita Mojsije, pokrivalo leži na njihovu srcu. 16Kad se pak tko obrati Gospodinu, pokrivalo se uklanja. 17Gospodin je Duh, a gdje je Duh Gospodnji, ondje je sloboda. 18A svi mi, koji otkrivenim licem odrazujemo slavu Gospodnju, preobražavamo se u istu sliku iz slave u slavu; po Gospodinu, Duhu.

Apostoli - sluge poradi Isusa
4 Stoga, imajući ovu službu jer milosrđe zadobismo, ne posustajemo; 2štoviše, odrekosmo se onoga skrovita i sramnoga, ne živeći u lukavosti i ne iskrivljujući riječ Božju, nego očitovanjem istine same sebe preporučujemo svakoj ljudskoj savjesti pred Bogom. 3Ako je i zastrto Evanđelje naše, zastrto je u onima koji propadaju, 4u onima kojima bog ovoga svijeta zaslijepi pameti nevjerničke, da im ne zasine svjetlost Evanđelja slave Krista koji je slika Božja. 5Jer ne propovijedamo same sebe, nego Isusa Krista Gospodinom, a sebe vašim slugama poradi Isusa. 6Jer Bog, koji reče: »Neka iz tame svjetlo zasja!«, on zasja u srcima našim - na rasvjetljenje spoznanja Božje slave na licu Isusa Krista.
7A ovo blago imamo u glinenim posudama, da ta izvanredna sila bude od Boga, a ne od nas. 8Nevoljama u svemu pritiješnjeni, ali ne prignječeni; zbunjeni, ali ne zdvajamo; 9proganjani, ali ne i ostavljeni; obarani, ali ne i oboreni - 10uvijek u tijelu pronoseći umiranje Isusovo, da se i Isusov život u našem tijelu očituje. 11Jer se mi živi uvijek predajemo na smrt poradi Isusa, da se i Isusov život očituje u našemu smrtnom tijelu. 12Tako smrt djeluje u nama, a život u vama. 13Imajući pak isti duh vjere, kao što je pisano: »Vjerovao sam, zato sam govorio«, i mi vjerujemo, zato i govorimo, 14znajući da će Onaj koji je uskrisio Gospodina Isusa i nas s Isusom uskrisiti i zajedno s vama uza se postaviti. 15Jer sve je radi vas, da milost umnožena po mnogima izobiluje zahvalnošću na slavu Božju.
16Zato ne posustajemo, nego ako se i naš izvanjski čovjek raspada, naš se unutarnji obnavlja iz dana u dan. 17Doista, naša nam časovita laka nevolja - prekomjerno i neizmjerno - donosi vječno breme slave, 18jer se ne osvrćemo na vidljivo, nego na nevidljivo. Vidljivo je, naime, vremenito, a nevidljivo vječno.

Zemaljski šator i dom na nebesima
5 Znamo, doista, ako se zemaljski šator našeg doma razvali, imamo zgradu od Boga, dom rukom nenačinjen, vječan na nebesima. 2Zato u ovome uzdišemo, čeznući se zaodjenuti svojim nebeskim obitavalištem; 3dakako, ako se nađemo odjeveni, ne goli. 4Jer i mi, dok smo u ovom šatoru, uzdišemo opterećeni, jer se ne želimo razodjenuti, nego zaodjenuti, da život proguta ono smrtno. 5A onaj je koji nas za to pripravi Bog, koji nam i dade zalog Duha. 6Uvijek smo stoga puni pouzdanja i znamo: dok obitavamo u tijelu, ne obitavamo kod Gospodina. 7Doista, po vjeri živimo, ne po gledanju. 8Tľ puni smo pouzdanja i radije ne bismo u tijelu obitavali, već obitavali kod Gospodina. 9Zato i gorljivo nastojimo da mu budemo ugodni, bilo da obitavamo ili ne obitavamo. 10Jer svi se mi trebamo pojaviti pred sudištem Kristovim, da svaki dobije što je po tijelu zaslužio, bilo dobro ili zlo.

U Kristovoj poslaničkoj službi
11Znajući dakle za strah Gospodnji, uvjeravamo ljude; očitovani smo pred Bogom, a nadam se da smo očitovani i pred vašim savjestima. 12Ne preporučujemo vam opet sami sebe, nego vam pružamo priliku dičiti se nama, da imate što reći onima koji se diče licem, a ne srcem. 13Jer ako smo bili »izvan sebe« - Bogu smo bili; ako smo »pri sebi« - vama smo. 14Jer nas ljubav Kristova obuzima dok ovo prosuđujemo: jedan umrije za sve, dakle svi umriješe; 15i za sve umrije da oni koji žive više ne žive sebi, nego Onomu koji za njih umrije i bî uskrišen. 16Tako da mi od sada nikoga ne poznajemo po tijelu; ako smo i znali Krista po tijelu, sada ga tako više ne poznajemo. 17Ako je dakle tko u Kristu, novi je stvor. Staro prođe, novo je, gle, postalo. 18Ali je sve od Boga koji nas sa sobom pomiri po Kristu i dade nam službu pomirenja. 19Bog, naime, bijaše u Kristu i pomiri svijet sa sobom, ne uračunavajući im njihovih prijestupa i polažući u nas riječ pomirenja. 20Poslanici smo dakle, za Krista, kao da Bog po nama nagovara. Poradi Krista molimo: Pomirite se s Bogom! 21Njega koji ne upozna grijeha, za nas grijehom učini, da bismo mi postali pravednost Božja u njemu.

Poslužitelji Božji
6 Kao suradnici opominjemo vas da ne primite uzalud milost Božju. 2Jer On kaže: »U vrijeme milosti usliših te i u dan spasenja pomogoh ti.« Evo, sad je povoljno vrijeme, evo, sad je dan spasenja! 3Ni u čemu ne dajemo nikakve sablazni, da se ne kudi ova služba, 4nego se u svemu pokazujemo kao poslužitelji Božji: u velikoj ustrajnosti, u nevoljama, u potrebama, u tjeskobama, 5pod udarcima, u tamnicama, u bunama, u naporima, u bdjenjima, u postovima; 6u čistoti, u znanju, u velikodušnosti, u dobroti, u Duhu Svetomu, u ljubavi neprijetvornoj; 7u riječi istine, u sili Božjoj; oružjem pravednosti zdesna i slijeva; 8po slavi i sramoti; po zlu i dobru glasu; kao zavodnici, a istiniti; 9kao nepoznati, a poznati; kao umirući, a evo živimo; kao kažnjavani, a neubijeni; 10kao žalosni, a uvijek radosni; kao siromašni, a mnoge obogaćujući; kao oni koji ništa nemaju, a posjeduju sve.
11Usta su naša otvorena vama, Korinćani, srce naše širom rastvoreno! 12Nije vama tijesno u nama, ali je tijesno u vašim grudima. 13Zauzvrat - kao djeci govorim - raširite se i vi! 

Ne ujarmljivati se s nevjernicima
14Ne ujarmljujte se s nevjernicima. Jer što je pravednosti i bezakonju zajedničko? Ili kakvo je zajedništvo svjetla s tamom? 15A kakav sklad Krista s Belijarom? Ili kakav je dio vjerniku s nevjernikom? 16Kakav je pak sporazum hramu Božjem s idolima? Jer mi smo hram Boga živoga, kao što reče Bog: »Obitavat ću u njima, i među njima hoditi, i bit ću njihov Bog, i oni će biti moj narod. 17Zato izađite iz njihove sredine i odvojite se, govori Gospodin, i nečisto ne dotičite, i ja ću vas primiti. 18I bit ću vam Otac, i vi ćete mi biti sinovi i kćeri, govori Gospodin, Svevladar.«

Pavlova radost
7 Imajući dakle ta obećanja, ljubljeni, očistimo se od svake ljage tijela i duha, usavršujući svetost u strahu Božjemu. 
2Imajte mjesta za nas! Nikomu nismo učinili nepravde, nikoga nismo upropastili, nikoga iskoristili. 3Ne govorim na osudu, jer sam već prije rekao da ste u našim srcima, bilo da s vama umiremo, ili da s vama živimo. 4Veliko je moje povjerenje u vas, velik je moj ponos zbog vas. Utjehom sam ispunjen, radosti sam prepun ponad sve naše nevolje. 5Jer i kada stigosmo u Makedoniju, nikakva smirenja nije imalo tijelo naše, nego nas u svemu nevolje pritijesniše; izvana borbe, iznutra strepnje. 6Ali nas je Bog, Onaj koji ponizne tješi, utješio Titovim dolaskom. 7A ne samo njegovim dolaskom, nego i utjehom kojom se utješi zbog vas, javljajući nam o vašoj čežnji, vašem jadikovanju, vašoj gorljivosti za mene, tako da se još više obradovah. 8Pa ako vas i ražalostih onom poslanicom, nije mi žao; ako mi i bijaše žao - jer vidim da vas je ona poslanica, iako tek načas, ražalostila - 9sada se radujem, ne zato što se ražalostiste, nego zato što se na obraćenje ražalostiste. Jer se po volji Božjoj ražalostiste, tako da zbog nas ni u čemu niste bili na gubitku. 10Jer žalost koja je po Božjoj volji donosi obraćenje - na neopozivo spasenje; a žalost ovoga svijeta donosi smrt. 11Jer gle, baš to što se po Božjoj volji ražalostiste, koliku u vas unese revnost, pa opravdavanje, pa ogorčenje, pa strah, pa čežnju, pa gorljivost, pa kaznu. U svemu ste pokazali da ste u onome nedužni. 12Ako sam vam dakle pisao, nisam ni zbog uvreditelja ni zbog uvrijeđenoga, nego zbog toga da vam se očituje vaša revnost za nas pred Bogom. 13To nas je utješilo. A u toj nas je našoj utjesi još više obradovala Titova radost, jer ste mu vi svi okrijepili duh. 14Jer ako sam mu se štogod o vama pohvalio, ne postidjeh se; nego kako je sve po istini što smo vama govorili, tako se i pohvala naša pred Titom pokazala istinitom. 15I njegovo vam je srce još više naklonjeno kad se prisjeti poslušnosti svih vas, kako ga primiste sa strahom i trepetom. 16Radujem se što sam u svemu pun pouzdanja u vas.

Izobilovati u darežljivosti
8 Priopćujemo vam, braćo, milost Božju koja je dana crkvama u Makedoniji, 2što se, u teškom iskušenju nevolje, izobilje njihove radosti i njihovo najdublje siromaštvo preli u bogatstvo njihove darežljivosti. 3Svjedočim da su prema svojim mogućnostima, pa i preko svojih mogućnosti, dragovoljno 4i uvelike usrdno molili nas za milost i zajedništvo u ovoj službi svetima. 5I ne kako smo se mi tome nadali, nego same sebe predadoše najprije Gospodinu, a onda nama, po volji Božjoj. 6Zato zamolismo Tita da kako je započeo, tako i dovrši među vama i to djelo milosrđa. 7Nego, kao što u svemu izobilujete - vjerom i riječju i znanjem i svakom revnošću i našom ljubavlju u vama - tako izobilujte i u ovom milosrđu! 8Ne govorim to kao zapovijed, nego da revnošću drugih preispitam iskrenost vaše ljubavi. 9Jer poznajete milosrđe Gospodina našega Isusa Krista koji, premda bogat, poradi vas siromašan postade, da biste se vi obogatili njegovim siromaštvom.
10A u tome dajem mišljenje: prikladno vam je, doista, da vi koji ste već prošle godine - ne samo činom nego i odlukom - ranije s tim započeli 11sada to djelo i dovršite, da kao što ste pokazali spremnost da odlučite, tako i dovršite od onoga što imate. 12Jer ako spremnost postoji, dobrodošla je po onom što ima, a ne po onom što nema. 13Ali ne olakšica drugima, a vama teret, nego - po jednakosti. 14U sadašnjem vremenu vaš suvišak za njihovu oskudicu, kako bi njihov suvišak bio za vašu oskudicu, da bi bila jednakost, 15kao što je pisano: »Tko je nakupio mnogo, nije mu preteklo, a tko malo, nije mu nedostajalo.«

Titova revnost za Korinćane
16A hvala Bogu koji je u srce Titovo stavio jednaku revnost za vas. 17On prihvati molbu, no kako je vrlo revan, dragovoljno pođe k vama. 18A s njime vam šaljemo brata kojega zbog Evanđelja hvale sve crkve. 19I ne samo to, nego je i od crkava postavljen za našega suputnika u ovome djelu milosrđa kojemu služimo na slavu samoga Gospodina i od svoje volje, 20čuvajući se ovoga: da nas tko ne prekori zbog ovog obilja kojim upravljamo. 21Doista, zauzimamo se za dobro ne samo pred Gospodinom nego i pred ljudima. 22A šaljemo s njima i našega brata, kojega smo često u mnogočem provjerili kao revna, a sad je još mnogo revniji zbog velikoga pouzdanja u vas. 23Što se tiče Tita - drug je moj i suradnik za vas. Što se tiče naše braće - poslanici su crkava, slava Kristova. 24Pokažite im dakle pred crkvama dokaz svoje ljubavi i našeg ponosa vama.

Darivanje kao blagoslov
9 Doista, o službi svetima suvišno mi je pisati, 2jer znam za vašu spremnost, zbog koje se vama dičim pred Makedoncima, da je »Ahaja spremna već od prošle godine«. I vaša gorljivost potaknu mnoge. 3Šaljem pak braću kako naše hvaljenje vama ne bi u tome bilo isprazno, nego da - kao što sam govorio - budete pripravni 4i, ako sa mnom dođu Makedonci i nađu vas nepripravne, da se ne osramotimo mi, da ne kažem vi, zbog ovoga očekivanja. 5Stoga sam smatrao potrebnim zamoliti braću da prije pođu k vama i priprave unaprijed vaš već obećani dar; da bude pripravljen kao blagoslov, a ne kao dužnost. 

Obogaćeni za svakovrsnu darežljivost
6I ovo: tko sije škrto, škrto će i žeti; a tko sije obilno, obilno će i žeti. 7Neka svatko učini kako je odlučio u srcu, ne sa žalošću ili na silu, jer Bog ljubi vesela darivatelja. 8A Bog vas može izobilno obdariti svakom milošću, da u svemu uvijek svega dovoljno imajući, izobilujete za svako dobro djelo, 9kao što je pisano: »Rasipno porazdijeli, siromasima dade, pravednost njegova ostaje dovijeka.«
10Onaj koji pribavlja sjeme sijaču i kruh za jelo pribavit će i umnožiti vaše sjeme i dati da uzrastu plodovi vaše pravednosti. 11U svemu ste tako obogaćeni za svakovrsnu darežljivost koja po nama uzdiže zahvalu Bogu. 12Jer ova dobročiniteljska služba ne samo da podmiruje oskudicu svetih nego izobiluje i mnogim zahvalama Bogu, 13tako da dokazom ove službe slave Boga zbog pokornosti u vašem ispovijedanju Evanđelja Kristova i darežljivosti u vašem zajedništvu prema njima i prema svima. 14I svojom molitvom za vas čeznu za vama zbog preobilne milosti Božje na vama. 15Hvala Bogu na njegovu neopisivu daru!

Pavlova obrana svoje službe
10 A sâm ja, Pavao, molim vas blagošću i blagonaklonošću Kristovom - ja koji sam »ponizan« kad sam licem pred vama, a »odvažan« prema vama kad odem - 2tražim da, kada dođem, ne moram biti odvažan s uvjerenjem kojim se mislim odvažiti protiv onih koji misle da mi po tijelu živimo. 3Doista, u tijelu živimo, ali po tijelu ne vojujemo, 4jer oružje našeg vojevanja nije tjelesno, nego je snažno Bogu za rušenje utvrda, rušeći mudrovanja 5i svaku uznositost koja se podiže protiv spoznaje Boga, te zarobljujući svaki um na poslušnost Kristu - 6pripravni kazniti svaku neposlušnost čim vaša poslušnost bude savršena.
7Gledate ono što je pred očima. Ako je tko uvjeren da je Kristov, neka sâm opet promisli ovo: kako je on Kristov tako smo i mi. 8Jer kad bih se i više dičio našom vlašću, koju nam Gospodin dade za vašu izgradnju a ne za rušenje, ne bih se postidio. 9Samo da ne bi izgledalo kao da vas poslanicama zastrašujem! 10»Jer poslanice su, kaže, stroge i snažne, a osobna mu je pojava slabašna i riječ bezvrijedna.« 11Takav neka promisli ovo: kakvi smo riječju u poslanicama kad smo odsutni, takvi smo i djelom kad smo prisutni. 12Jer se ne usuđujemo svrstati ili usporediti s nekima koji sami sebe preporučuju. Ali takvi koji sebe sa sobom mjere i sebe sa sobom uspoređuju nisu razumni. 13A mi se nećemo prekomjerno dičiti, nego po mjeri, mjerilu koje nam Bog dodijeli kao mjeru: dosegnuti čak i vas. 14Jer mi se ne protežemo preko svojega, kao da nismo dosegnuli do vas, jer čak i do vas stigosmo u Evanđelju Kristovu. 15Niti se prekomjerno dičimo tuđim naporima, nego imajući nadu da ćemo s uzrastom vaše vjere među vama - prema našem mjerilu - i mi narasti u izobilje, 16te preko vaših granica navijestiti Evanđelje, a ne dičiti se onim što je već učinjeno na tuđem području. 17»Tko se pak diči, neka se u Gospodinu diči.« 18Jer nije priznat onaj tko sebe samoga preporučuje, nego onaj koga preporučuje Gospodin.

Pavao nije manji od 'nad-apostola'
11 Kad biste bar podnijeli nešto malo moga bezumlja! Pa i podnesite me! 2Jer sam ljubomoran na vas Božjom ljubomorom; doista, obećah vas jednomu mužu, da vas kao čistu djevicu privedem Kristu. 3Ali se bojim da se nekako ne bi, kao što zmija zavede Evu svojom lukavošću, i misli vaše pokvarile i odvratile od jednostavnosti i čistote prema Kristu. 4Jer ako tko dođe i drugoga Isusa propovijeda, kojega mi nismo propovijedali, ili ako drugoga Duha primate, kojega niste primili, ili drugo evanđelje, koje niste primili, lijepo ga pòdnosīte. 5Smatram, naime, da ni u čemu nisam manji od »nad-apostola«. 6Jer ako sam i nevješt u govoru, nisam u znanju, nego vam ga u svemu i na svaki način očitovasmo. 7Počinih li grijeh sebe ponizujući, da biste se vi uzvisili, kada sam vam besplatno navješćivao Božje Evanđelje? 8Druge crkve oplijenih uzimajući plaću - za službu vama. 9I dok sam bio kod vas i oskudijevao, nikomu nisam bio na teret. Jer moju oskudicu namiriše braća koja dođoše iz Makedonije, te sam se u svemu čuvao i čuvat ću se da vam ne budem na teret. 10Istine mi Kristove u meni, ove mi hvale neće oduzeti u ahajskim krajevima! 11Zašto? Jer vas ne ljubim? Bog zna! 12A što činim to ću i činiti, da osujetim priliku onima koji iščekuju priliku da bi ih se u onome čime se diče smatralo jednakima s nama. 13Jer su takvi lažni apostoli, nepošteni radnici, koji se prerušuju u apostole Kristove. 14A nije ni čudo, jer se i sam Sotona prerušuje u anđela svjetla. 15Nije dakle ništa osobito ako se i njegovi poslužitelji prerušuju kao poslužitelji pravednosti, kojima će svršetak biti prema njihovim djelima.

Dičiti se svojim slabostima
16Opet kažem: neka me nitko ne smatra bezumnim! Ako li pak ne, i kao bezumna me primite, da se i ja nešto malo prodičim. 17Što govorim, ne govorim po Gospodinu, nego kao u bezumlju, u ovom hvalisavu uvjerenju. 18Budući da se mnogi diče po tijelu, i ja ću se dičiti. 19Jer rado podnosite bezumne, vi koji ste tako mudri! 20Doista, podnosite ako vas tko porobljuje, ako vas tko proždire, ako vas tko otima, ako se tko uznosi, ako vas tko po obrazu udara. 21Na sramotu govorim; bili smo, naime, slabi. Ali čime god se tko osmjeljuje - u bezumlju govorim - i ja se osmjeljujem! 22Jesu li Hebreji? I ja sam! Jesu li Izraelci? I ja sam! Potomci su Abrahamovi? I ja sam! 23Jesu li poslužitelji Kristovi? Kao lud govorim: ja sam još više! Više sam se trudio, više bio u tamnicama, preko mjere pod udarcima, često u smrtnim pogiblima. 24Pet puta od Židova primih po četrdeset manje jedan udarac. 25Triput sam bio šiban, jednom kamenovan, triput brodolom doživio te noć i dan proveo na bezdanoj pučini; 26na čestim putovanjima, u pogiblima od rijeka, u pogiblima od razbojnika, u pogiblima od sunarodnjaka, u pogiblima od pogana, u pogiblima u gradu, u pogiblima u pustinji, u pogiblima na moru, u pogiblima od lažne braće; 27u trudu i muci, u čestim bdjenjima, u gladi i žeđi, u čestim postovima, u studeni i golotinji. 28Osim toga, uza drugo, pod svakodnevnim sam teretom brige za sve crkve. 29Tko je slab, a ja da nisam slab? Tko se sablažnjuje, a ja da ne gorim? 30Treba li se dičiti, dičit ću se svojim slabostima. 31Bog i Otac Gospodina Isusa - koji je blagoslovljen u vjekove - zna da ne lažem. 32U Damasku namjesnik kralja Arete čuvaše grad damaščanski kako bi me uhvatio, 33ali me kroz prozor u zidu spustiše u košari te umakoh njegovim rukama.

Kad sam slab, tada sam silan
12 Treba se dičiti. Ne koristi doduše, no prelazim na viđenja i otkrivenja Gospodnja. 2Znam čovjeka u Kristu: prije četrnaest godina - je li u tijelu, ne znam; je li izvan tijela, ne znam, Bog zna - taj bî odnesen do trećeg neba. 3I znam da je taj čovjek - je li u tijelu ili izvan tijela, ne znam, Bog zna - 4bio odnesen u raj i čuo neizrecive riječi, koje čovjeku nije dopušteno izreći.
5Time ću se dičiti, dok se sobom neću dičiti, osim svojim slabostima. 6Doista, ako bih se i htio dičiti, ne bih bio bezuman, jer bih istinu govorio. Ali se suzdržavam, kako tko ne bi o meni pomislio više od onoga što na meni vidi ili što od mene čuje, 7i zbog izuzetnosti otkrivenja. Stoga, da se ne bih uzoholio, dan mi je trn u tijelu, anđeo Sotonin, da me udara kako se ne bih uzoholio. 8Zbog toga sam triput molio Gospodina kako bi to odstupilo od mene. 9I rekao mi je: »Dosta ti je moja milost, jer sila se usavršuje u slabosti.« Najradije ću se dakle još više dičiti svojim slabostima, da se u meni nastani sila Kristova. 10Zato mi je po volji biti u slabostima, u uvredama, u nevoljama, u progonstvima, u tjeskobama poradi Krista. Jer kad sam slab, tada sam silan.

Ne tražim vaše, nego vas
11Postao sam bezuman! Vi me na to natjeraste, jer trebalo je da me vi preporučite; doista, ni u čemu nisam manji od »nad-apostola«, premda sam ništa. 12Znaci apostola učinjeni su među vama sa svom ustrajnošću: znacima i čudesima i silnim djelima. 13Jer što je ono u čemu ste bili manji od ostalih crkava, osim u tome što vam sâm ja nisam bio na teret? Oprostite mi ovu »nepravdu«! 14Evo sam spreman i treći put doći k vama, i neću vam biti na teret, jer ne tražim vaše, nego vas. Ni djeca nisu dužna roditeljima stjecati, nego roditelji djeci. 15A ja ću najradije trošiti i sebe posvema istrošiti za duše vaše. Ako vas više ljubim, zar da budem manje ljubljen? 16Ali neka bude! Ja vam nisam bio na teret, nego kako sam »lukav«, uhvatih vas na prijevaru. 17Zar vas iskoristih po kome od onih koje sam poslao k vama? 18Zamolio sam Tita i s njim sam poslao brata. Zar vas je Tit iskoristio? Zar nismo hodili u istom duhu? Zar ne istim stopama?
19Odavno mislite kako se pred vama branimo. Pred Bogom, u Kristu, govorimo. A sve je to, ljubljeni, radi vaše izgradnje. 20Jer bojim se da vas, kada dođem, možda ne nađem onakve kakve bih htio, i vi mene nađete onakva kakva ne biste htjeli; da ne bi možda bilo svađe, zavisti, srditosti, sebičnosti, klevetanja, došaptavanja, nadimanja, buna; 21da me, kada opet dođem, ne bi ponizio Bog moj kod vas, kako ne bih morao oplakivati mnoge koji su prije sagriješili a nisu se pokajali za nečistotu i bludnost i razvratnost koju počiniše.

Završne opomene
13 Ovo je treći put kako dolazim k vama. 
»Na iskazu dvaju ili triju svjedoka neka se oslanja svaka tvrdnja.« 2Rekao sam prije i unaprijed kažem, kako onda nazočan drugi puta, tako i sada nenazočan, onima koji su prije sagriješili i svima ostalima: ako opet dođem, neću štedjeti, 3budući da tražite dokaz da u meni govori Krist, koji prema vama nije slab, nego je u vama silan. 4Doista, i raspet bî po slabosti, ali živi po sili Božjoj. Jer i mi smo slabi u njemu, ali ćemo silom Božjom živjeti s njime za vas. 5Sami sebe ispitajte jeste li u vjeri. Sami sebe preispitujte. Zar sebe ne spoznajete, da je Isus Krist u vama? Inače niste pravi. 6A nadam se da ćete spoznati da smo mi pravi. 7Molimo se Bogu da ne činite nikakva zla, ne kako bi se nas moglo smatrati pravima, nego da vi dobro činite, pa makar mi bili i kao nepravi. 8Jer ništa ne možemo protiv istine, nego za istinu. 9Doista, radujemo se kad smo mi slabi, a vi jaki. Za to se i molimo, za vaše usavršavanje. 10Stoga vam nenazočan pišem, kako nazočan ne bih morao strogo nastupiti po ovlasti koju mi Gospodin dade za izgrađivanje, a ne za rušenje.

Pozdravi
11Najposlije, braćo, radujte se, usavršujte se, tješite se, složni budite, živite u miru, i Bog ljubavi i mira bit će s vama. 12Pozdravite jedni druge svetim cjelovom. Pozdravljaju vas svi sveti. 13Milost Gospodina Isusa Krista, ljubav Boga i zajedništvo Duha Svetoga sa svima vama!