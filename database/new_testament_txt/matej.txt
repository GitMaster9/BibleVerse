Rodoslovlje Isusovo
1 Rodoslovlje Isusa Krista, sina Davidova, sina Abrahamova. 
2Abraham rodi Izaka, Izak rodi Jakova, Jakov rodi Judu i njegovu braću; 3Juda s Tamarom rodi Peresa i Zeraha, Peres rodi Hesrona, Hesron rodi Arama, 4Aram rodi Aminadaba, Aminadab rodi Nahšona, Nahšon rodi Salmona; 5Salmon s Rahabom rodi Boaza, Boaz s Rutom rodi Obeda, Obed rodi Jišaja, 6Jišaj rodi Davida - kralja. David sa ženom Urijinom rodi Salomona, 7Salomon rodi Roboama, Roboam rodi Abiju, Abija rodi Asafa, 8Asaf rodi Jošafata, Jošafat rodi Jorama, Joram rodi Uziju, 9Uzija rodi Jotama, Jotam rodi Ahaza, Ahaz rodi Ezekiju, 10Ezekija rodi Manašea, Manaše rodi Amosa, Amos rodi Jošiju, 11Jošija rodi Jehoniju i njegovu braću za prognanstva u Babilonu. 
12Poslije prognanstva u Babilon Jehonija rodi Šealtiela, Šealtiel rodi Zerubabela, 13Zerubabel rodi Abijuda, Abijud rodi Elijakima, Elijakim rodi Azora, 14Azor rodi Sadoka, Sadok rodi Ahima, Ahim rodi Elijuda, 15Elijud rodi Eleazara, Eleazar rodi Matana, Matan rodi Jakova, 16Jakov rodi Josipa - muža Marije, od koje se rodi Isus, koji se zove Krist. 
17Svega je dakle naraštaja: od Abrahama do Davida četrnaest naraštaja, od Davida do prognanstva u Babilon četrnaest naraštaja, od prognanstva u Babilon do Krista četrnaest naraštaja.

Rođenje Isusovo
18A rođenje Isusa Krista bijaše ovako. Njegova majka Marija bila je zaručena s Josipom, ali prije nego se sastadoše nađe se trudna po Duhu Svetom. 19A Josip, muž njezin, jer bijaše pravedan te je ne htjede izvrgnuti bruci, naumi je potajno otpustiti. 20Kad on o tome promisli, gle, anđeo mu se Gospodnji ukaza u snu i reče: »Josipe, sine Davidov, ne boj se uzeti k sebi Mariju, ženu svoju, jer je od Duha Svetoga ono što je u njoj začeto. 21Rodit će sina, i nadjenut ćeš mu ime Isus, jer će on spasiti narod svoj od njegovih grijeha.« 
22Sve se to dogodilo da se ispuni ono što Gospodin reče po proroku: 
23»Gle, djevica će zatrudnjeti i roditi sina, i nadjenut će mu ime Emanuel«, što znači: »S nama Bog!« 
24Kad se Josip probudi iza sna, učini kako mu anđeo Gospodnji zapovjedi - i uze k sebi svoju ženu. 25I nije ju poznavao dok ne rodi sina. I nadjenu mu ime Isus. 

Posjet mudraca s Istoka
2 Kad Isus bî rođen u Betlehemu judejskom u dane kralja Heroda, gle, dođoše mudraci s Istoka u Jeruzalem 2raspitujući se: »Gdje je onaj novorođeni kralj židovski? Jer vidjesmo njegovu zvijezdu gdje izlazi pa mu se dođosmo pokloniti.« 
3Kad to doču kralj Herod, uznemiri se, a i sav Jeruzalem s njime 4te, okupivši sve glavare svećeničke i pismoznance narodne, istraživaše od njih gdje se ima roditi Pomazanik. 5Rekoše mu: »U Betlehemu judejskome, jer je ovako pisano po proroku: 
6'A ti, Betleheme, zemljo Judina, nipošto nisi najmanji među kneževstvima Judinim, jer će iz tebe izaći knez koji će napasati narod moj - Izraela.'« 
7Tada Herod potajno dozva mudrace i potanko od njih ispita vrijeme kad se pojavila zvijezda. 8Poslavši ih potom u Betlehem, reče: »Idite i pomno se raspitajte za djetešce. A čim ga nađete, izvijestite me da i ja odem te mu se poklonim.« 
9Pošto su saslušali kralja, otiđoše. I gle, zvijezda, kojoj vidješe izlazak, kretala se pred njima sve dok ne stiže i zaustavi se ponad mjesta gdje bijaše djetešce. 10Kad ugledaše zvijezdu, obradovaše se radošću vrlo velikom. 11I ušavši u kuću ugledaše djetešce s njegovom majkom Marijom te padoše ničice i pokloniše mu se. Tada otvoriše svoje riznice i prinesoše mu darove: zlato, tamjan i smirnu. 12I primivši uputu u snu da se ne vraćaju Herodu, otiđoše drugim putem u svoju zemlju. 

Bijeg u Egipat
13Kad oni otiđoše, gle, anđeo se Gospodnji ukaza Josipu u snu i reče: »Ustani, uzmi djetešce i njegovu majku te bježi u Egipat i ostani ondje dok ti ne reknem, jer će Herod tražiti djetešce da ga pogubi.« 14I on ustade, uze noću djetešce i njegovu majku, te ode u Egipat. 15I ostao je ondje do Herodove smrti - da se ispuni ono što Gospodin reče po proroku: »Iz Egipta dozvah sina svojega.« 

Pokolj nevine dječice
16Shvativši da su ga mudraci nadmudrili, Herod se tada veoma rasrdi i posla da se u Betlehemu i u svoj okolici njegovoj pobiju svi dječaci od dvije godine naniže, prema vremenu što ga bijaše potanko ispitao od mudraca. 17Tada se ispuni ono što je rečeno po proroku Jeremiji: 
18»Glas se začu u Rami, plač i jauk silan; Rahela za djecom svojom plače, i neće da se utješi, jer ih više nema.«

Povratak u Nazaret
19Kad pak Herod umrije, gle, anđeo se Gospodnji ukaza u snu Josipu u Egiptu 20i reče: »Ustani, uzmi djetešce i njegovu majku te idi u zemlju Izraelovu, jer su pomrli oni koji su djetešcetu htjeli oduzeti život.« 21I on ustade, uze djetešce i njegovu majku te dođe u zemlju Izraelovu. 22No čuvši da Arhelaj kraljuje u Judeji namjesto svoga oca Heroda, poboja se poći onamo te primivši uputu u snu, skloni se u krajeve galilejske. 23Dođe i nastani se u gradu zvanom Nazaret - da se ispuni što je rečeno po prorocima: »Zvat će se Nazarećanin.«

Ivan Krstitelj 
3 A u one dane pojavi se Ivan Krstitelj propovijedajući u Judejskoj pustinji. 2I govorio je: »Obratite se, jer kraljevstvo je nebesko blizu!« 3Doista, ovo je onaj za koga prorok Izaija reče: 
»Glas onoga koji viče u pustinji: 'Pripravite put Gospodnji, poravnajte staze njegove!'« 
4A on, Ivan, imao je odjeću od devine dlake i kožnat pojas oko bokova. Hrana mu pak bila skakavci i divlji med. 5K njemu je tad dolazio Jeruzalem, sva Judeja i sva okolica jordanska, 6i on ih je krštavao u rijeci Jordanu, a oni su priznavali svoje grijehe. 
7Kad ugleda mnoge farizeje i saduceje gdje mu dolaze na krštenje, reče im: »Legla gujinja! Tko li vas upozori da bježite od gnjeva što dolazi? 8Donesite dakle plod dostojan obraćenja. 9I ne pomišljajte u sebi reći: 'Imamo oca Abrahama!' Jer, kažem vam, Bog iz ovog kamenja može podići djecu Abrahamovu. 10Već je sjekira položena na korijen stablima; svako se dakle stablo koje ne rađa dobra ploda siječe i u oganj baca. 
11Ja vas doduše krstim vodom na obraćenje, ali onaj koji dolazi za mnom jači je od mene. Ja mu ni obuće nisam dostojan ponijeti. On će vas krstiti Duhom Svetim i ognjem. 12Vijača mu u ruci; očistit će svoje gumno i skupiti svoju pšenicu u žitnicu, a pljevu će sažeći ognjem neugasivim.« 

Krštenje Isusovo
13Tada Isus dođe iz Galileje na Jordan Ivanu da ga on krsti. 14A Ivan ga je odvraćao, govoreći: »Ti mene trebaš krstiti, a ti da k meni dolaziš?« 15Isus mu odgovori: »Pusti sada, jer nam tako dolikuje da ispunimo svu pravednost.« Tada mu popusti. 16Kad Isus bî kršten, odmah izađe iz vode. I gle, otvoriše mu se nebesa i on ugleda Duha Božjega gdje silazi kao golub i spušta se na njega. 17I evo glasa s nebesa: »Ovo je Sin moj, Ljubljeni, koji mi je omilio.« 

Kušnja Isusova
4 Duh tada odvede Isusa u pustinju da ga đavao iskuša. 2Pošto je postio četrdeset dana i četrdeset noći, napokon ogladnje. 3Tada mu iskušavatelj pristupi i reče: »Ako si Sin Božji, reci da ovo kamenje postane kruh.« 4A on odgovori: »Pisano je: 'Ne živi čovjek samo o kruhu, nego o svakoj riječi što iz usta Božjih izlazi.'« 
5Đavao ga onda povede u Sveti grad, postavi ga na vrh Hrama, 6pa mu reče: »Ako si Sin Božji, baci se dolje. Jer je pisano: 'Anđelima će svojim zapovjediti za tebe i oni će te na rukama nositi da se nogom svojom o kamen ne spotakneš.'« 7Isus mu reče: »Također je pisano: 'Ne iskušavaj Gospodina, Boga svojega!'« 
8Đavao ga onda odvede na vrlo visoku goru pa mu pokaza sva kraljevstva svijeta i slavu njihovu, 9te mu reče: »Sve ću ovo tebi dati ako padneš ničice i pokloniš mi se.« 10Tada mu reče Isus: »Odlazi, Sotono! Jer je pisano: 'Gospodinu, Bogu svome klanjaj se i Njemu služi jedinomu.'« 11Tada ga đavao ostavi. I gle, anđeli pristupiše i posluživahu ga. 

Početak Isusova javnog djelovanja
12A kad Isus doču da je Ivan predan, povuče se u Galileju 13te, ostavivši Nazaret, ode i nastani se u Kafarnaumu, koji je pokraj mora, u području Zebulunovu i Naftalijevu 14- da se ispuni ono što reče prorok Izaija: 
15»Zemlja Zebulunova i zemlja Naftalijeva, na putu k moru, s onu stranu Jordana, Galileja poganska - 16narod koji je u tmini sjedio, svjetlost vidje veliku; onima koji su prebivali u zemlji i sjeni smrtnoj svjetlost im osvanu.« 
17Otada Isus poče propovijedati i govoriti: »Obratite se, jer je kraljevstvo nebesko blizu!« 

Prvi učenici
18Prolazeći uz Galilejsko more, ugleda dva brata: Šimuna, koji se zove Petar, i Andriju, brata njegova, gdje bacaju mrežu u more, jer bijahu ribari. 19On im reče: »Pođite za mnom i učinit ću vas ribarima ljudi.« 20A oni odmah ostaviše mreže i stadoše ga slijediti. 
21I otišavši odande, ugleda druga dva brata: Jakova Zebedejeva i njegova brata Ivana. Oni su u lađici sa Zebedejem, ocem svojim, popravljali mreže; pa pozva i njih. 22A oni odmah ostaviše lađicu i svoga oca te ga stadoše slijediti. 

Isus poučava i iscjeljuje
23Isus je hodio po cijeloj Galileji poučavajući u njihovim sinagogama, propovijedajući Evanđelje o Kraljevstvu i iscjeljujući svaku bolest i svaku nemoć u narodu. 24I glas se o njemu proširi po svoj Siriji; k njemu stadoše donositi sve bolesne - od različitih bolesti - i sve one patnjama obuzete, i opsjednute, i mjesečare, i uzete, a on ih iscijeli. 25I stade ga slijediti veliko mnoštvo iz Galileje, Dekapola, Jeruzalema, iz Judeje i Transjordanije. 

Besjeda na gori
5 Ugledavši mnoštvo, on uzađe na goru. I kad sjede, pristupiše mu njegovi učenici, 2a on otvori usta svoja i stade ih poučavati:

Blaženstva
3»Blaženi siromasi u duhu; njihovo je kraljevstvo nebesko! 
4Blaženi koji žaluju; oni će biti utješeni! 
5Blaženi krotki; oni će baštiniti zemlju! 
6Blaženi gladni i žedni pravednosti; oni će biti nasićeni! 
7Blaženi milosrdni; oni će milosrđe zadobiti! 
8Blaženi koji su čista srca; oni će Boga gledati! 
9Blaženi mirotvorci; oni će biti nazvani sinovima Božjim! 
10Blaženi progonjeni zbog pravednosti; njihovo je kraljevstvo nebesko! 
11Blaženi ste kad vas, zbog mene, pogrde i prognaju, i kad protiv vas svakojako zlo lažno izreknu. 12Radujte se i klikćite; velika je plaća vaša na nebesima! Jer tako su progonili i proroke prije vas.« 

Sol i svjetlo
13»Vi ste sol zemlje. Ali ako sol obljutavi, čime će se ona osoliti? Ona više nije ni za što, osim da se baci van i da je ljudi gaze. 
14Vi ste svjetlo svijeta. Ne može se skriti grad koji leži na gori. 15Niti se pali svjetiljka i stavlja pod posudu, nego na svijećnjak; onda svijetli svima u kući. 16Tako neka vaše svjetlo svijetli pred ljudima da vide vaša dobra djela i proslave Oca vašega koji je na nebesima.« 

Ispunjenje Zakona i Proroka
17»Ne mislite da sam došao dokinuti Zakon ili Proroke. Nisam došao dokinuti, nego ispuniti. 18Jer kažem vam, zaista, dok nebo i zemlja ne prođu, ne, ni jedno slovce, niti jedna crtica iz Zakona neće proći dok se sve ne ostvari. 19Tko dakle dokine i jednu od ovih najmanjih zapovijedi, i tome nauči ljude, najmanjim će se zvati u kraljevstvu nebeskome. A tko ih bude izvršavao i naučavao, on velikim će se zvati u kraljevstvu nebeskom. 
20Jer, kažem vam, ako pravednost vaša ne bude veća od pravednosti pismoznanaca i farizeja, zasigurno nećete ući u kraljevstvo nebesko.« 

Ubojstvo
21»Čuli ste da je rečeno starima: 'Ne ubij!' Tko ubije, bit će predan sudu. 22A ja vam kažem: Svaki koji se gnjevi na svojega brata bit će predan sudu. I svaki koji bratu kaže: 'Glupane!', bit će predan Vijeću. A tko rekne: 'Budalo!', bit će predan ognju paklenom. 
23Ako dakle prinosiš dar na žrtvenik i ondje se sjetiš da tvoj brat ima nešto protiv tebe, 24ostavi svoj dar ondje pred žrtvenikom, idi i najprije se pomiri sa svojim bratom, a onda se vrati i prinesi svoj dar. 
25Brzo rješavaj što imaš sa svojim protivnikom dok si još na putu s njime, da te ne preda sucu, a sudac stražaru, pa da te u tamnicu ne bace. 26Zaista, kažem ti, nećeš izaći nikako odande dok ne platiš i posljednji novčić.«

Preljub
27»Čuli ste da je rečeno: 'Ne čini preljuba!' 28A ja vam kažem: Tko god s požudom pogleda ženu, već je s njom počinio preljub u svojemu srcu. 29Ako te tvoje desno oko sablažnjuje, iskopaj ga i baci od sebe, jer ti je bolje da propadne jedan od tvojih udova nego da ti cijelo tijelo bude bačeno u pakao. 30I ako te tvoja desna ruka sablažnjuje, odsijeci je i baci od sebe, jer ti je bolje da propadne jedan od tvojih udova nego da ti cijelo tijelo u pakao ode.« 

Rastava
31»A i rečeno je: 'Tko otpusti svoju ženu, neka joj dade otpusni list.' 32A ja vam kažem: Tko god otpusti svoju ženu, osim zbog bluda, navodi je na preljub. I tko se oženi otpuštenom, čini preljub.« 

Zakletva
33»Čuli ste još da je rečeno starima: 'Ne zaklinji se krivo, nego izvrši Gospodinu svoje zakletve.' 34A ja vam kažem: Ne kunite se nikako: ni nebom, jer je prijestolje Božje; 35ni zemljom, jer je podnožje njegovim nogama; ni Jeruzalemom, jer je grad Kralja velikoga. 36Ni glavom se svojom ne kuni, jer nijedne vlasi ne možeš učiniti bijelom ili crnom. 37Neka vaša riječ bude: 'da, da - ne, ne!' A što je više od toga, od Zloga je.«

Odmazda
38»Čuli ste da je rečeno: 'Oko za oko', i, 'zub za zub.' 39A ja vam kažem: Ne opirite se Zlomu. Nego udari li te tko po tvom desnom obrazu, okreni mu i drugi. 40I ako se tko hoće parničiti s tobom da se domogne tvoje donje haljine, ostavi mu i ogrtač. 41Ako li te tko primora jednu milju, pođi s njim dvije. 42Tko od tebe ište, podaj mu! I ne okreni se od onoga koji hoće da mu pozajmiš.« 

Ljubav prema neprijatelju
43»Čuli ste da je rečeno: 'Ljubi bližnjega svojega, a mrzi svoga neprijatelja.' 44A ja vam kažem: 'Ljubite svoje neprijatelje i molite za one koji vas progone 45kako biste postali sinovi Oca svojega koji je na nebesima; jer On čini da njegovo sunce izlazi nad zlima i dobrima, i da kiša pada pravednima i nepravednima. 46Jer ako ljubite one koji ljube vas, kakvu li plaću imate? Ne čine li tako i carinici? 47I ako pozdravljate samo svoju braću, što posebno činite? Ne čine li tako i pogani? 48Budite dakle savršeni, kao što je savršen Otac vaš nebeski!'« 

Milostinja
6 »Pazite pak da svoje pravednosti ne činite pred ljudima, da vas oni vide; inače nećete imati plaće kod Oca vašega koji je na nebesima. 
2Kada dakle daješ milostinju, ne trubi pred sobom, kako to čine licemjeri po sinagogama i ulicama kako bi ih ljudi pohvalili. Zaista, kažem vam, oni su svoju plaću već primili. 3Kad ti pak daješ milostinju, neka ti ne zna ljevica što čini tvoja desnica, 4da tvoja milostinja bude u skrovitosti; i Otac će ti tvoj, koji vidi u skrovitosti, uzvratiti.« 

Molitva
5»Tako i kad molite, ne budite kao licemjeri koji vole moliti stojeći u sinagogama i na raskršćima ulica da se pokažu pred ljudima. Zaista, kažem vam, oni su svoju plaću već primili. 6Kad ti pak moliš, uđi u svoju sobu, zatvori vrata i pomoli se Ocu svojemu, Onomu koji je u skrovitosti; i Otac tvoj, Onaj koji vidi u skrovitosti, uzvratit će ti.
7Kad molite, ne nabrajajte beskrajno kao pogani; oni misle da će zbog brojnih riječi biti uslišani. 8Nemojte im dakle nalikovati, jer Otac vaš zna što vam treba i prije negoli ga zaištete. 9Vi dakle molite ovako: 
'Oče naš, koji jesi na nebesima! 
Neka se sveti ime tvoje! 
10Neka dođe kraljevstvo tvoje! 
Neka bude volja tvoja kako na nebu tako i na zemlji! 
11Kruh naš svagdanji daj nam danas! 
12I oprosti nam dugove naše, kako i mi oprostismo dužnicima svojim! 
13I ne daj nas u napast, nego izbavi nas od Zloga!' 
14Jer ako vi oprostite ljudima njihove prijestupe, i vama će Otac vaš nebeski oprostiti; 15ali ako vi ljudima ne oprostite, ni Otac vaš neće oprostiti prijestupa vaših.«

Post 
16»A kad postite, ne budite turobna lica kao licemjeri; jer oni izobličuju svoja lica kako bi pokazali ljudima da poste. Zaista, kažem vam, oni su svoju plaću već primili. 17Kad ti pak postiš, pomaži glavu i umij lice, 18kako ne bi pokazao ljudima da postiš, nego Ocu svojemu, Onomu koji je u skrovitosti. I Otac tvoj, Onaj koji vidi u skrovitosti, uzvratit će ti.«

Blago na nebu
19»Ne sabirajte sebi blago na zemlji, gdje ga moljac i rđa izgrizaju i gdje kradljivci potkapaju i kradu. 20Nego, sabirajte sebi blago na nebu, gdje ga ni moljac ni rđa ne izgrizaju, i gdje kradljivci ne potkapaju niti kradu. 21Jer, gdje je tvoje blago, ondje će biti i tvoje srce.«

Oko - svjetiljka tijelu
22»Oko je svjetiljka tijelu. Ako je oko tvoje bistro, cijelo će tijelo tvoje biti svijetlo; 23ali ako je tvoje oko nevaljalo, cijelo će tijelo tvoje biti tamno. Ako je dakle svjetlo koje je u tebi - tama, kakva li je to tek tama!«

Ne može se služiti dvojici gospodara
24»Nitko ne može služiti dvojici gospodara; jer, ili će jednoga mrziti, a drugoga ljubiti; ili će se uz jednoga držati, a drugoga prezirati. Ne možete služiti Bogu i ovozemnom bogatstvu.«

Pouzdanje u Boga
25»Stoga vam kažem: Ne budite zabrinuti za svoj život, što ćete jesti ili što ćete piti; niti za tijelo svoje, u što ćete se odjenuti. Nije li život nešto više od hrane, i tijelo od odjeće? 26Pogledajte ptice nebeske: Ne siju, ne žanju, ne sabiru u žitnice, a ipak ih Otac vaš nebeski hrani. Niste li vi mnogo vredniji od njih? 27A tko od vas može zabrinutošću produljiti dob svoju samo i za jedan lakat? 28I za odjeću, zašto ste zabrinuti? Promotrite poljske ljiljane kako rastu: Ne muče se niti predu, 29a ja vam kažem da se ni Salomon u svoj svojoj slavi ne zaodjenu kao jedan od njih. 30Pa kad Bog poljsku travu, koja danas jest, a sutra se u peć baca, tako odijeva, neće li još više vas, malovjerni? 31Ne budite dakle zabrinuti govoreći: 'Što ćemo jesti?' ili 'Što ćemo piti?' ili 'Što ćemo odjenuti?' 32Jer sve to pogani traže. Doista, zna Otac vaš nebeski da sve to trebate. 33Nego, tražite najprije kraljevstvo Božje i pravednost njegovu, a to će vam se sve pridodati. 34Ne budite dakle zabrinuti za sutra; jer će se sutra sámo brinuti za sebe. Dosta je svakom danu zla njegova.« 

Ne suditi
7 »Ne sudite, da se ne sudi vama! 2Jer sudom kojim sudite sudit će se vama; i mjerom kojom mjerite mjerit će se vama. 3Zašto gledaš trunak u oku svoga brata, a brvna u svojemu oku ne zamjećuješ? 4I kako možeš reći svojemu bratu: 'Dopusti da ti izvadim trunak iz tvoga oka', a gle: brvno u oku tvojemu? 5Licemjere, najprije izvadi brvno iz svojega oka pa ćeš onda jasno vidjeti kako izvaditi trunak iz oka svojega brata.«

Čuvati prave vrijednosti
6»Ne dajte svetinje psima i ne bacajte svojega biserja pred svinje, da ga nogama ne pogaze i ne okrenu se te vas rastrgaju.«

Ustrajnost u molitvi
7»Ištite, i dat će vam se; tražite, i naći ćete; kucajte, i otvorit će vam se. 8Jer tko ište, prima; i tko traži, nalazi; i tko kuca, otvorit će mu se. 9Tko bi od vas svojemu sinu, ako zaište kruha, dao kamen? 10Ili ako zaište ribu, dao mu zmiju? 11Ako dakle vi, zli kakvi već jeste, znadete davati dobre darove svojoj djeci, koliko će više Otac vaš, koji je na nebesima, nadavati dobra onima koji ga ištu?«

Odnos prema drugima
12»Sve dakle što želite da ljudi čine vama, činite i vi njima.To je, doista, Zakon i Proroci.«

Dva puta
13»Uđite na uska vrata! Jer široka su vrata i prostran put koji vodi u propast, i mnogo ih je koji njime idu. 14Kako su uska vrata i tijesan put koji vodi u život, i malo ih je koji ga nalaze!«

Lažni proroci
15»Čuvajte se lažnih proroka! Oni dolaze k vama u ovčjem ruhu, a iznutra su vuci grabežljivi. 16Po njihovim ćete ih plodovima prepoznati. Bere li se grožđe s trnja, ili smokve s drače? 17Tako svako dobro stablo plodove dobre rađa, a nevaljalo stablo plodove zle rađa. 18Ne može dobro stablo roditi zlim plodovima, niti zlo stablo plodovima dobrim. 19Svako stablo koje ne rađa dobra ploda siječe se i baca u oganj. 20Dakle, po njihovim ćete ih plodovima prepoznati.«

Pravi i nepravi sljedbenici
21»Neće svaki koji mi govori: 'Gospodine! Gospodine!' ući u kraljevstvo nebesko, nego onaj koji vrši volju Oca mojega koji je na nebesima. 22Mnogi će mi reći u onaj dan: 'Gospodine! Gospodine! Nismo li u tvoje ime proricali? I u ime tvoje zle duhove izgonili? Nismo li u ime tvoje mnoga silna djela učinili?' 23Tada ću im izjaviti: 'Nikada vas nisam poznavao. Odlazite od mene, bezakonici!'«

Mudri i ludi graditelj
24»Svaki dakle koji ove moje riječi sluša i izvršuje ih, bit će nalik čovjeku mudru koji sagradi svoju kuću na stijeni. 25Spusti se kiša, nadođu bujice, zapuhnu vjetrovi i sruče se na tu kuću - ali se ona ne sruši, jer je utemeljena na stijeni. 26Naprotiv, svaki koji ove moje riječi sluša, a ne vrši ih, bit će nalik čovjeku ludu koji svoju kuću sagradi na pijesku. 27Spusti se kiša, nadođu bujice, zapuhnu vjetrovi i sruče se na tu kuću, i ona se sruši; i ruševina joj bijaše velika.«

Odjek Isusova učenja
28Kad Isus završi ove besjede, mnoštvo ostade zadivljeno njegovim učenjem, 29jer ih je poučavao kao onaj koji ima vlast, a ne kao njihovi pismoznanci. 

Iscjeljenje gubavca
8 Kad on siđe s gore, stade ga slijediti veliko mnoštvo. 2I gle, neki mu gubavac pristupi, pokloni se pred njim i reče: »Gospodine, ako hoćeš, možeš me očistiti!« 3A on ispruži ruku i dotaknu ga govoreći: »Hoću, budi čist!« I odmah se očisti od svoje gube. 4A Isus mu kaza: »Pazi da to nikomu ne rekneš, nego idi, pokaži se svećeniku i prinesi dar što ga zapovjedi Mojsije, njima za svjedočanstvo.« 

Iscjeljenje stotnikova sluge
5Kad uđe u Kafarnaum, pristupi mu stotnik usrdno ga moleći: 6»Gospodine, sluga mi leži kod kuće uzet, u strašnim mukama.« 7A on mu reče: »Doći ću i iscijeliti ga.« 8Stotnik odgovori: »Gospodine, nisam dostojan da uđeš pod moj krov; nego samo reci riječ i ozdravit će moj sluga. 9Jer i ja, premda sam čovjek pod vlašću, imam pod sobom vojnike pa kad jednomu kažem: 'Idi!' - i ide, a drugome: 'Dođi!' - i dođe. A sluzi svome: 'Učini to!' - i učini.« 10Čuvši to, Isus se zadivi i reče onima koji su ga slijedili: »Zaista, kažem vam, tolike vjere ne nađoh ni u koga u Izraelu. 11Kažem vam da će mnogi s istoka i zapada doći i sjesti za stol s Abrahamom i Izakom i Jakovom u kraljevstvu nebeskom, 12a sinovi će toga kraljevstva biti istjerani van, u krajnju tamu; ondje će biti plač i škrgut zubi.« 13Isus tada reče stotniku: »Idi, neka ti bude kako si vjerovao!« I ozdravi njegov sluga u taj čas. 

Iscjeljenja u Petrovoj kući
14Kad Isus dođe u Petrovu kuću, ugleda njegovu punicu gdje leži u ognjici. 15On dotaknu njezinu ruku, i ognjica je ostavi. Ona ustade i posluživaše mu. 
16A kad se spusti večer, doniješe mu mnoge opsjednute. On izagna duhove riječju i iscijeli sve bolesne - 17kako bi se ispunilo ono što reče prorok Izaija: »On slabosti naše uze i bolesti naše ponese.« 

Zahtjevi učeništva
18Kad Isus ugleda mnoštvo oko sebe, zapovjedi da se prijeđe na drugu obalu. 19I pristupi mu neki pismoznanac pa mu reče: »Učitelju, slijedit ću te kamo god pođeš.« 20Isus mu reče: »Lisice imaju jazbine i ptice nebeske gnijezda, a Sin Čovječji nema gdje glavu nasloniti.« 
21Drugi mu od njegovih učenika reče: »Gospodine, dopusti mi da najprije odem i ukopam svoga oca.« 22A Isus mu reče: »Slijedi me; i pusti neka mŤtvī ukopaju svoje mŤtvē!« 

Isus stišava oluju
23Kad uđe u lađicu, krenuše za njim i njegovi učenici. 24I gle, odjednom se na moru podiže snažna oluja tako da su valovi već prekrivali lađicu. A on je spavao. 25Oni mu pristupe i probude ga govoreći: »Gospodine, spasi! Ginemo!« 26On im reče: »Zašto ste tako strašljivi, malovjerni?« Onda ustade, zaprijeti vjetrovima i moru, i nastade velika utiha. 27Ljudi se zadiviše, pitajući se: »Tko li je ovaj da mu se i vjetrovi i more pokoravaju?« 

Opsjednuti iz Gadare
28Kad dođe na drugu stranu, u gadarski kraj, dođoše mu u susret dvojica opsjednutih. Izlazili su iz grobnica, vrlo bijesni, tako da nitko nije mogao proći onim putem. 29I gle, povikaše: »Što mi imamo s tobom, Sine Božji? Došao li si ovamo mučiti nas prije vremena?« 30A nedaleko od njih paslo je veliko krdo svinja. 31Zli ga dusi preklinjahu: »Ako nas izagnaš, pošalji nas u ovo krdo svinja.« 32On im reče: »Idite!« A oni izađoše i uđoše u svinje. I gle, cijelo se krdo sjuri niz padinu u more i podavi u vodi. 33A svinjari pobjegoše, otiđoše u grad te razglasiše sve, i ono što se dogodilo opsjednutima. 34I gle, sav grad izađe u susret Isusu te ga, ugledavši, usrdno zamole da ode iz njihova kraja.

Ozdravljenje uzetoga
9 Tada on uđe u lađicu, preplovi te dođe u svoj grad. 2I gle, nosili mu uzetoga položena na ležaljci. Vidjevši Isus njihovu vjeru, reče uzetome: »Hrabro, sinko, opraštaju ti se grijesi.« 
3A gle, neki od pismoznanaca rekoše u sebi: »Ovaj huli.« 4Prozrevši njihove misli, Isus im reče: »Zašto mislite zlo u svojim srcima? 5Tľ što je lakše reći: 'opraštaju ti se grijesi', ili reći: 'ustani i hodaj'? 6Ali kako biste znali da Sin Čovječji ima vlast na zemlji opraštati grijehe« - rekne tada uzetome: »Ustani, uzmi svoju ležaljku i idi svojoj kući!« 7I on ustade i ode svojoj kući. 8Kad mnoštvo to vidje, zaprepasti se; i stadoše slaviti Boga, koji ljudima dade takvu vlast. 

Pozivanje Mateja
9Kad je Isus odlazio odande, ugleda čovjeka zvanog Matej gdje sjedi u carinarnici, te mu reče: »Slijedi me!« On ustade i stade ga slijediti. 10Dok je Isus bio u kući za stolom, gle, mnogi carinici i grješnici dođoše za stol s njime i njegovim učenicima. 11Kad farizeji to vidješe, stadoše zapitkivati njegove učenike: »Zašto vaš učitelj jede s carinicima i grješnicima?« 12A on, čuvši to, reče: »Ne treba zdravima liječnika, nego bolesnima. 13Nego idite i poučite se što znači: 'Milosrđe želim, a ne žrtvu.' Jer ne dođoh zvati pravednike, nego grješnike.«

Pitanje o postu
14Tada pristupe k njemu Ivanovi učenici pitajući: »Zašto mi i farizeji često postimo, a tvoji učenici ne poste?« 15A Isus im reče: »Mogu li svatovi žalovati dok je zaručnik s njima? Doći će pak dani kad će im se zaručnik uzeti, te će onda postiti. 16A nitko na staru haljinu ne stavlja krpē od sirova sukna, jer zakrpa razvlači haljinu pa nastane još veća rupa. 17Niti se novo vino ulijeva u stare mješine, inače se mješine proderu, vino prolije, a mješine propadnu. Nego, novo se vino ulijeva u nove mješine pa se oboje sačuva.«

Glavareva kći i bolesna žena
18Dok im je on to govorio, gle, dođe neki glavar, pokloni se pred njim i reče: »Kći mi upravo umrije; ali dođi i položi na nju svoju ruku, i oživjet će.« 19Isus ustade i krene za njim sa svojim učenicima. 
20Kadli eto neke žene koja je dvanaest godina bolovala od izljeva krvi. Ona priđe odostraga i dotaknu se skuta njegove haljine. 21Govorila je, naime, u sebi: »Ako se samo dotaknem njegove haljine, bit ću spašena.« 22Isus se okrenu i ugledavši je, reče: »Hrabro, kćeri, vjera te tvoja spasila.« I žena bî spašena istoga časa. 
23Došavši Isus do glavareve kuće ugleda frulaše i bučno mnoštvo, te 24reče: »Sklanjajte se, jer djevojka nije umrla, nego spava.« A oni mu se podsmjehivahu. 25Kad mnoštvo bî istjerano, on uđe, uze djevojku za ruku, i ona bî uskrišena. 26Glas se o tome proširi po svem onom kraju.

Dva slijepca
27Kad je Isus odlazio odande, stadoše ga slijediti dva slijepca vičući: »Smiluj nam se, Sine Davidov!« 28Kad uđe u kuću, slijepci mu pristupe, a Isus ih upita: »Vjerujete li da to mogu učiniti?« Reknu mu: »Da, Gospodine!« 29Tada se dotače njihovih očiju govoreći: »Neka vam bude po vašoj vjeri!« 30I otvoriše im se oči. A Isus im strogo zaprijeti: »Pazite da nitko ne dozna!« 31Ali oni izađu i prošire vijest o njemu po svem onom kraju. 

Iscjeljenje nijema i opsjednuta
32Čim ovi izađoše, gle, doniješe mu nijema čovjeka, koji bijaše opsjednut. 33I kad izagna zlog duha, nijemi progovori. A mnoštvo se zadivi, govoreći: »Takvo se što nikada ne vidje u Izraelu!« 34Farizeji su pak govorili: »Uz pomoć kneza zlih duhova zle duhove izgoni.« 

Žetve mnogo, a radnika malo
35Isus je prolazio kroz sve gradove i sela, poučavajući u njihovim sinagogama i propovijedajući Evanđelje o Kraljevstvu i iscjeljujući svaku bolest i svaku nemoć. 36Ugledavši mnoštvo, sažali se nad njima jer bijahu izmučeni i bespomoćni, kao ovce bez pastira. 37Tada reče svojim učenicima: »Žetve je mnogo, a radnika malo. 38Molite dakle Gospodara žetve da pošalje radnike u žetvu svoju.« 

Izbor i slanje apostola
10 Dozvavši potom dvanaestoricu svojih učenika dade im vlast nad nečistim dusima, da ih izgone i da iscjeljuju svaku bolest i svaku nemoć. 2Ovo su imena dvanaestorice apostola: prvi Šimun, koji se zove Petar, i Andrija, njegov brat, i Jakov, sin Zebedejev i Ivan, njegov brat, 3Filip i Bartolomej, Toma i carinik Matej, Jakov Alfejev i Tadej, 4Šimun Kananaj i Juda Iskariotski, koji ga izdade. 5Ovu Dvanaestoricu odasla Isus uputivši ih: »K poganima ne idite, ni u grad samarijanski ne ulazite. 6Idite radije k izgubljenim ovcama doma Izraelova. 7Putem propovijedajte: 'Blizu je kraljevstvo nebesko!' 8Bolesne iscjeljujte, mŤtvē uskrisujte, gubave čistite, zle duhove izgonite. Besplatno primiste, besplatno dajte. 9Ne pribavljajte ni zlata, ni srebra, ni bakrena novca sebi u pojase, 10ni torbe za put, ni dviju haljina, ni obuće, ni štapa. Jer vrijedan je radnik hrane svoje. 
11U koji god grad ili selo uđete, raspitajte se tko je u njemu dostojan i ondje ostanite dok ne odete. 12Ulazeći u kuću, zaželite joj mir. 13Bude li kuća dostojna, neka mir vaš siđe na nju. Ako li pak ne bude dostojna, neka se vaš mir k vama vrati. 14Ako li vas tkogod ne primi i ne posluša vaših riječi, izlazeći iz te kuće ili toga grada otresite prašinu sa svojih nogu. 15Zaista, kažem vam, lakše će biti zemlji sodomskoj i gomorskoj u Dan sudnji nego tome gradu.« 

Upozorenja apostolima
16»Evo, ja vas šaljem kao ovce među vukove. Budite dakle mudri kao zmije, a bezazleni kao golubovi. 17Čuvajte se pak ljudi, jer će vas predavati vijećima, i u svojim će vas sinagogama bičevati. 18Vodit će vas zbog mene pred upravitelje i kraljeve, za svjedočanstvo njima i poganima. 19A kad vas predadu, ne budite zabrinuti kako ili što ćete govoriti, jer će vam se u taj čas dati što ćete govoriti. 20Jer niste vi oni koji to govorite, nego Duh Oca vašega govori u vama. 
21Brat će brata na smrt predavati, i otac dijete. I djeca će ustajati na roditelje i ubijati ih. 22Zbog imena mojega svi će vas zamrziti. Ali tko ustraje do svršetka, bit će spašen. 
23Kad vas stanu progoniti u jednom gradu, bježite u drugi. Jer kažem vam zaista, nećete zasigurno svršiti s gradovima izraelskim prije no što dođe Sin Čovječji. 
24Nije učenik nad svojim učiteljem, niti sluga nad svojim gospodarom. 25Dosta je učeniku da bude kao učitelj njegov, i sluzi kao njegov gospodar. Ako su domaćina nazvali Beelzebulom, koliko li će više njegove ukućane! 26No vi ih se ne bojte! Jer nema ništa skriveno što se neće otkriti, ni tajno što se neće doznati. 27Što vam govorim u tami, recite na svjetlu; što na uho čujete, propovijedajte na krovovima. 28Ne bojte se onih koji ubijaju tijelo, ali duše ne mogu ubiti. Bojte se radije Onoga koji može i dušu i tijelo uništiti u paklu. 
29Ne prodaju li se dva vrapca za jedan novčić? Pa ipak, ni jedan od njih ne pada na zemlju mimo Oca vašega. 30Vama su pak i vlasi na glavi sve izbrojene. 31Dakle, ne bojte se; vi vrijedite više od mnogo vrabaca. 
32Tko god se dakle prizna mojim pred ljudima, priznat ću se i ja njegovim pred Ocem svojim koji je na nebesima. 33A tko mene zaniječe pred ljudima, zanijekat ću i ja njega pred Ocem svojim koji je na nebesima. 
34Ne mislite da sam došao donijeti mir na zemlju. Nisam došao donijeti mir, nego mač. 35Štoviše, došao sam razdvojiti čovjeka od oca njegova, kćer od majke njezine, snahu od svekrve njezine. 36I neprijatelji će čovjeku biti njegovi ukućani. 37Tko voli oca ili majku više nego mene, nije mene dostojan. I tko voli sina ili kćer više nego mene, nije mene dostojan. 38I tko ne uzme svoj križ i ne slijedi me, nije mene dostojan. 
39Tko nađe svoj život, izgubit će ga, a tko zbog mene život svoj izgubi, naći će ga. 40Tko vas prima, mene prima; a tko prima mene, prima Onoga koji je mene poslao. 41Tko prima proroka jer je prorok, primit će plaću proročku; tko prima pravednika jer je pravednik, primit će plaću pravedničku. 42I tko napoji jednoga od ovih malenih samo čašom hladne vode zato što je moj učenik, zaista, kažem vam, zacijelo mu neće propasti plaća.« 

11 Kad Isus završi upućivati dvanaestoricu svojih učenika, ode odande poučavati i propovijedati po njihovim gradovima.

Poslanstvo Ivanovo
2Kad je Ivan u zatvoru čuo za djela Kristova, posla svoje učenike 3da ga upitaju: »Jesi li ti Onaj koji ima doći, ili da čekamo drugoga?« 4A Isus im odgovori: »Idite i javite Ivanu što čujete i vidite: 5Slijepi opet vide, hromi hode, gubavi se čiste, gluhi čuju, mŤtvī ustaju, siromasima se navješćuje Evanđelje. 6I blažen je onaj tko se ne sablazni o mene.«
7Kad oni otiđoše, stade Isus govoriti mnoštvu o Ivanu: »Što ste izašli u pustinju pogledati? Trsku koju vjetar njiše? 8Ili što ste izašli vidjeti? Čovjeka u meke haljine odjevena? Eno, oni što meke haljine nose u kraljevskim su dvorima! 9Onda što ste izašli vidjeti? Proroka? Da, kažem vam, i više od proroka. 10On je onaj o kome je pisano: 
'Evo, ja šaljem glasnika svojega pred licem tvojim da pripravi put tvoj pred tobom.' 
11Zaista, kažem vam, među onima koje su rodile žene nije se pojavio veći od Ivana Krstitelja; ipak je najmanji u kraljevstvu nebeskom veći od njega. 12Od dánā Ivana Krstitelja do sada kraljevstvo nebesko silom se probija, i nasilnici ga grabe. 13Jer svi su Proroci i Zakon proricali do Ivana. 14I ako hoćete priznati: on je Ilija koji ima doći. 15Tko ima uši, neka čuje!«

Isus o suvremenicima
16»Čemu ću reći da je nalik ovaj naraštaj? Nalik je dječici što sjede na trgovima pa jedni drugima dovikuju: 
17'U frule vam zasvirasmo i ne zaigraste, tužaljke zapjevasmo i ne zaplakaste.' 
18Jer, dođe Ivan koji niti jede niti pije, a oni govore: 'Zlog duha ima.' 19Dođe Sin Čovječji, koji i jede i pije, a oni govore: 'Gle proždrljivca i pijanice, prijatelja carinikā i grješnikā!' A mudrost se opravda djelima svojim.«

'Jao' neobraćenim gradovima
20Tada stade prekoravati gradove u kojima se dogodilo najviše njegovih silnih djela, a oni se ne obratiše: 21»Jao tebi, Korozaine! Jao tebi, Betsaido! Jer da su se u Tiru i Sidonu dogodila silna djela koja su se dogodila u vama, odavno bi se u kostrijeti i pepelu bili obratili. 22Ali kažem vam: Tiru će i Sidonu biti lakše u Dan sudnji negoli vama. 23I ti, Kafarnaume, zar ćeš se do neba uzdići? Do Podzemlja ćeš se strovaliti. Jer da su se u Sodomi dogodila silna djela koja su se u tebi dogodila, do danas bi Sodoma ostala. 24Ali kažem vam: zemlji će sodomskoj biti lakše u Dan sudnji nego tebi.« 

Otkrivenje malenima
25U ono vrijeme Isus prozbori: »Hvalim te, Oče, Gospodaru neba i zemlje, što si ovo sakrio od mudrih i razumnih, a otkrio malenima. 26Da, Oče, jer se tako svidjelo tebi. 27Sve mi je predao Otac moj, i nitko ne zna Sina - doli Otac; i nitko ne zna Oca - doli Sin, i onaj komu Sin htjedne otkriti.« 

Poziv umornima i opterećenima
28»Dođite k meni svi koji ste umorni i opterećeni, i ja ću vas okrijepiti. 29Uzmite jaram moj na sebe i poučite se od mene, jer sam krotka i ponizna srca, i naći ćete spokoj dušama svojim. 30Jer jaram je moj ugodan i breme je moje lako.« 

Gospodar subote
12 U ono vrijeme prođe Isus u subotu kroz žitna polja. Njegovi pak učenici ogladnješe pa stadoše trgati klasje i jesti. 2Vidjevši to, farizeji mu rekoše: »Gle, tvoji učenici čine što nije dopušteno činiti u subotu.« 3A on im reče: »Niste li čitali što učini David kada ogladnje on i oni koji su bili s njime? 4Kako uđe u Dom Božji i pojedoše prinesene kruhove, koje nije bilo dopušteno jesti ni njemu ni onima koji su bili s njime, nego samo svećenicima? 5Ili zar niste čitali u Zakonu da subotom svećenici u Hramu krše subotu, a nedužni su? 6A ja vam kažem, ovdje je nešto veće od Hrama! 7I kad biste razumjeli što znači: 'Milosrđe želim, a ne žrtvu', ne biste osudili ove nedužne. 8Jer je Sin Čovječji gospodar subote.«

Iscjeljenje u subotu
9Otišavši potom odande, dođe u njihovu sinagogu, 10kad gle: a to čovjek s usahlom rukom. Kako bi Isusa mogli optužiti, upitaše ga: »Je li dopušteno subotom iscjeljivati?« 11A on im reče: »Tko od vas ne bi uhvatio i izvadio jedinu ovcu koju ima, ako bi u jamu subotom pala? 12A koliko je čovjek vredniji od ovce! Tako, dopušteno je subotom činiti dobro.« 13Tada reče onom čovjeku: »Ispruži svoju ruku.« I on je ispruži, a ona opet postade zdrava kao i druga. 14A farizeji izađoše i održaše vijećanje protiv njega, kako da ga pogube. 

Isus - Sluga Božji
15Kad Isus to dozna, povuče se odande. A veliko ga mnoštvo stade slijediti i on ih sve iscijeli. 16I zaprijeti im da ga ne očituju 17- kako bi se ispunilo ono što je rečeno po proroku Izaiji: 
18»Gle Sluga moj koga izabrah, Ljubljeni moj, miljenik duše moje. Stavit ću Duha svojega na njega, i on će právo narodima naviještati. 19Neće se prepirati niti vikati, niti će se čuti njegov glas po ulicama. 20Trske stučene neće slomiti, niti ugasiti stijenja što tinja, sve dok právo ne izvede do pobjede. 21U njegovo će se ime uzdati narodi.«

Odakle Isusu vlast?
22Tada mu doniješe opsjednuta, slijepa i nijema. I on ga iscijeli tako da nijemi progovori i progleda. 23I sve je ono mnoštvo zapanjeno govorilo: »Nije li ovo sin Davidov?« 24A farizeji, čuvši to, rekoše: »Ovaj ne izgoni zle duhove doli po Beelzebulu, knezu zlih duhova.« 
25Znajući pak njihove misli, on im reče: »Svako kraljevstvo u sebi podijeljeno - opustjet će, i svaki grad ili kuća u sebi podijeljena neće se održati. 26I ako Sotona Sotonu izgoni, u sebi je podijeljen. Kako će se dakle održati njegovo kraljevstvo? 27I ako ja po Beelzebulu izgonim zle duhove, po kome ih izgone sinovi vaši? Stoga će vam oni biti suci. 28Ali ako ja po Duhu Božjem izgonim zle duhove, tada je k vama stiglo kraljevstvo Božje. 
29Ili kako bi tko mogao ući u kuću jakoga i oplijeniti njegovo pokućstvo ako najprije jakoga ne sveže? Tek će mu tada kuću oplijeniti. 30Tko nije sa mnom, protiv mene je, i tko ne sabire sa mnom, prosipa.«

Hula na Duha
31»Stoga vam kažem: Svaki će se grijeh i hula oprostiti ljudima, ali hula na Duha neće se oprostiti. 32I tko god rekne riječ protiv Sina Čovječjega, oprostit će mu se, ali tko rekne protiv Duha Svetoga, neće mu se oprostiti ni u ovome svijetu ni u budućem. 
33Ili priznajte stablo dobrim i plod njegov dobrim; ili priznajte stablo nevaljalim i plod njegov nevaljalim; jer po plodu se stablo poznaje. 34Legla gujinja! Kako možete govoriti dobro kad ste zli? Jer usta govore iz onoga čega je srce prepuno. 35Dobar čovjek iz dobre riznice iznosi dobro, a zao čovjek iz zle riznice iznosi zlo. 36A ja vam kažem: ljudi će za svaku bezvrijednu riječ koju reknu položiti račun u Dan sudnji. 37Jer riječima ćeš se svojim opravdati, i riječima ćeš svojim biti osuđen.« 

Znak Jonin
38Tada mu neki pismoznanci i farizeji nato reknu: »Učitelju, htjeli bismo od tebe vidjeti znak.« 39A on im odgovori: »Zli i preljubnički naraštaj traži znak, ali mu se neće dati znak, osim znaka proroka Jone. 40Jer, kao što Jona bijaše u utrobi morske nemani tri dana i tri noći, tako će i Sin Čovječji biti u srcu zemlje tri dana i tri noći. 41Ninivljani će ustati na Sudu s ovim naraštajem i osudit će ga, jer se oni obratiše na Joninu propovijed, a gle: ovdje je nešto veće od Jone. 42Kraljica Juga ustat će na Sudu s naraštajem ovim i osudit će ga, jer ona dođe s krajeva zemlje čuti mudrost Salomonovu, a gle: ovdje je nešto veće od Salomona.« 

Povratak nečistog duha
43»A kad nečisti duh izađe iz čovjeka, on luta bezvodnim mjestima tražeći spokoja, ali ga ne nalazi. 44Onda rekne: 'Vratit ću se u svoju kuću odakle izađoh'. I kad se vrati, nađe je praznu, pometenu i uređenu. 45Tada ode i uzme sa sobom sedam drugih duhova, gorih od sebe, i oni uđu te se ondje nastane. Tako tomu čovjeku posljednje postane gore od prijašnjega.« Tako će biti i s ovim pokvarenim naraštajem.«

Isusova prava rodbina
46Dok je on još govorio mnoštvu, gle: a to majka i njegova braća. Stajali su vani, tražeći da s njime govore. 47A netko mu reče: »Gle, tvoja majka i tvoja braća stoje vani i traže da s tobom govore.« 48Ali on odgovori onomu koji mu to kaza: »Tko je moja majka, i tko su moja braća?« 49Tad ispruži ruku prema svojim učenicima pa reče: »Evo, moja majka i moja braća! 50Doista, tko god bude izvršavao volju Oca mojega koji je na nebesima, taj mi je brat, i sestra i majka.«

Prispodobe
13 Toga istoga dana izađe Isus iz kuće i sjede uz more. 2I okupi se oko njega veliko mnoštvo, tako te on uđe u lađicu i sjedne. A sav narod stajaše na obali. 3I onda im je mnogo govorio u prispodobama:

Sijač
»Gle, izađe sijač sijati. 4I dok je sijao, neko zrnje pade uz put, dođoše ptice i pozobaše ga. 5Neko opet pade na kamenito tlo, gdje nije imalo mnogo zemlje te odmah izniknu, jer nije imalo duboke zemlje. 6A kad sunce ogranu, sagorje; i kako nije imalo korijena, usahnu. 7Neko opet pade u trnje, i trnje uzraste i uguši ga. 8Neko opet pade na zemlju dobru te davaše rod: jedno stostruk, drugo šezdesetostruk, a treće tridesetostruk. 9Tko ima uši, neka čuje!« 

Zašto Isus govori u prispodobama
10I pristupiše mu učenici te ga zapitaše: »Zašto im govoriš u prispodobama?« 11On im odgovori: »Vama je dano upoznati tajne kraljevstva nebeskoga, a njima nije dano. 12Jer, tko ima, dat će mu se te će obilovati, a tko nema, oduzet će mu se i ono što ima. 13Govorim im u prispodobama stoga što gledajući ne vide, i slušajući ne čuju i ne razumiju - 14te se na njima ispunjava Izaijino proroštvo, koje kaže:
'Slušat ćete i slušati, a nećete razumjeti, gledat ćete i gledati, a nećete vidjeti. 15Jer otupjelo je srce ovog naroda; ušima teško da bi išta čuli, a oči svoje zatvoriše; da svojim očima ne vide, da svojim ušima ne čuju i srcem ne razumiju - da se ne obrate te ih izliječim.' 
16Ali blažene oči vaše, jer gledaju, i uši vaše, jer čuju! 17Jer kažem vam, zaista, mnogi proroci i pravednici poželješe vidjeti što vi gledate, ali ne vidješe, i čuti što vi čujete, ali ne čuše.«

Tumačenje prispodobe o sijaču
18»Vi dakle poslušajte prispodobu o sijaču. 19Svakomu tko sluša Riječ o Kraljevstvu, a ne razumije, dolazi Zli te mu otima ono što je posijano u njegovu srcu. To je onaj posijani uz put. 20A posijani na kamenito tlo jest onaj koji sluša Riječ i odmah je s radošću prima; 21ali kako nema korijena u sebi, nestalan je; kad zbog Riječi nastupi kakva nevolja ili progonstvo, odmah se sablazni. 22A posijani u trnje, to je onaj koji sluša Riječ, ali brige ovoga svijeta i varljivost bogatstva Riječ uguše, te ona ostane bez roda. 23A posijani u zemlju dobru, to je onaj koji Riječ sluša i razumije, te rod donosi i daje: jedan stostruko, jedan pak šezdesetostruko, a jedan tridesetostruko.«

Kukolj
24Iznese im drugu prispodobu: »Kraljevstvo je nebesko kao kad čovjek posija dobro sjeme na svojoj njivi. 25Dok su njegovi ljudi spavali, dođe njegov neprijatelj i posija kukolj posred pšenice pa ode. 26Kad usjev izniknu i donese rod, pokaza se i kukolj. 27Tada pristupiše domaćinu sluge pa mu rekoše: 'Gospodaru, nisi li ti dobro sjeme posijao na svojoj njivi? Odakle onda kukolj?' 28On im reče: 'Neprijatelj to učini.' A sluge mu rekoše: 'Hoćeš li dakle da odemo i da ga poberemo?' 29A on reče: 'Ne, kako ne biste, pobirući kukolj, zajedno s njime počupali i pšenicu. 30Ostavite neka oboje raste do žetve zajedno. A u vrijeme žetve reći ću žeteocima: Poberite najprije kukolj i svežite ga u snopove, da se spali, a pšenicu skupite u moju žitnicu.'«

Gorušično zrno
31Iznese im i drugu prispodobu: »Kraljevstvo je nebesko kao kad čovjek uze zrno gorušice i posija ga na svojoj njivi. 32Ono je doduše najmanje od svega sjemenja, ali kad uzraste, veće je od svega povrća i postane stablo, tako da dolaze ptice nebeske i po njegovim se granama gnijezde.«

Kvasac
33Kaza im i drugu prispodobu: »Kraljevstvo je nebesko kao kad žena uze kvasac i zamijesi ga u tri mjere brašna dok sve ne ukvasa.« 

Pouke prispodobama
34Sve je to Isus mnoštvu izgovorio u prispodobama. I ništa im nije govorio bez prispodoba 35- kako bi se ispunilo ono što je rečeno po proroku: »U prispodobama ću usta svoja otvoriti, izustit ću što je skriveno od postanka svijeta.«

Tumačenje prispodobe o kukolju
36Tada otpusti mnoštvo i uđe u kuću. I pristupiše mu njegovi učenici govoreći: »Objasni nam prispodobu o kukolju na njivi!« 37On odgovori: »Sijač dobrog sjemena jest Sin Čovječji. 38A njiva je svijet. Dobro sjeme sinovi su Kraljevstva, kukolj su sinovi Zloga, 39a neprijatelj koji ga posija jest đavao. Žetva je pak svršetak svijeta, a žeteoci su anđeli. 40Kao što se dakle kukolj pobire i u ognju spali, tako će biti na svršetku svijeta. 41Sin Čovječji poslat će svoje anđele - i pokupit će iz njegova kraljevstva sve sablazni i bezakonike 42i baciti ih u peć ognjenu; ondje će biti plač i škrgut zubi. 43Tada će pravednici zasjati poput sunca u kraljevstvu Oca svojega. Tko ima uši, neka čuje!«

Prispodobe o blagu, biseru i mreži
44»Kraljevstvo je nebesko kao kad je blago skriveno na njivi koje čovjek nađe, sakrije, pa sav radostan ode, proda sve što ima i kupi tu njivu. 
45Nadalje, kraljevstvo je nebesko kao kad trgovac traži osobito biserje. 46Kad nađe jedan skupocjeni biser, ode, rasproda sve što ima i kupi ga. 
47Nadalje, kraljevstvo je nebesko kao kad mreža, koja se baci u more, zahvati svakovrsne ribe. 48Kad se napuni, izvuku je na obalu, sjednu te skupe dobre ribe u posude, a nevaljale izbace. 49Tako će biti na svršetku svijeta. Izaći će anđeli, razlučiti zle od pravednih, 50te ih baciti u peć ognjenu; ondje će biti plač i škrgut zubi.«

Novo i staro
51»Jeste li razumjeli sve ovo?« Kažu mu: »Jesmo.« 52Tada im on reče: »Stoga je svaki pismoznanac koji je podučen o kraljevstvu nebeskom nalik domaćinu koji iz svoje riznice iznosi novo i staro.« 

U Nazaretu
53Kad Isus završi ove prispodobe, ode odande. 54Došavši u svoj zavičaj stade ih poučavati u njihovoj sinagogi tako da su, zadivljeni, govorili: »Odakle ovomu ta mudrost i te čudesne sile? 55Nije li ovo drvodjeljin sin? Nije li mu majka Marija, i nisu li braća njegova Jakov, i Josip, i Šimun, i Juda? 56I sestre njegove, nisu li sve među nama? Odakle mu onda sve to?« 57I sablažnjavali su se o njega. A Isus im reče: »Prorok je bez časti samo u svojemu zavičaju i u svojoj kući.« 
58I ne učini ondje mnogo svojih silnih djela zbog njihove nevjere.

Herodova strepnja
14 U to vrijeme Herod tetrarh doču glas o Isusu 2pa svojim slugama reče: »To je Ivan Krstitelj! Uskrišen je od mrtvih i stoga čudesne sile djeluju u njemu.« 
3Herod, naime, bijaše uhitio Ivana, svezao ga i bacio u tamnicu, zbog Herodijade, žene svojega brata Filipa, 4jer mu je Ivan govorio: »Nije ti dopušteno imati je.« 5Htjede ga ubiti, ali se poboja mnoštva, jer su ga držali prorokom. 6Na Herodov rođendan Herodijadina kći zaplesa pred svima i svidje se Herodu. 7Zato se zakle dati joj što god zaište. 8A ona, nagovorena od svoje majke, reče: »Daj mi ovdje na pladnju glavu Ivana Krstitelja!« 9Kralj se ražalosti, ali zbog zakletve i zbog onih s njime za stolom, zapovjedi da joj se dade; 10i posla da se odrubi glava Ivanu u tamnici. 11I donesoše njegovu glavu na pladnju i dadoše je djevojci, a ona je odnese svojoj majci. 12Ivanovi učenici tada dođoše i uzeše njegovo tijelo te ga ukopaše. Onda otiđoše i dojaviše Isusu.

Isus nahranio pet tisuća ljudi
13A Isus, čuvši to, povuče se odande lađicom na samotno mjesto, u osamu. A mnoštvo to doču i stade ga iz gradova pješice slijediti. 14Kad on izađe, ugleda veliko mnoštvo, sažali se nad njima te im iscijeli nemoćne. 15A kad se spusti večer, pristupiše mu njegovi učenici govoreći: »Ovo je pusto mjesto i već je kasno. Otpusti mnoštvo da odu u sela i kupe sebi hrane.« 16A Isus im reče: »Ne trebaju ići. Vi im podajte jesti!« 17A oni mu reknu: »Mi nemamo ovdje ništa, samo pet kruhova i dvije ribe.« 18A on im reče: »Donesite mi ih ovamo!« 19I zapovjedi da mnoštvo posjeda po travi. Uzevši pet kruhova i dvije ribe, pogledavši u nebo izreče blagoslov, pa razlomi i dade kruhove svojim učenicima, a učenici mnoštvu. 20Svi su jeli i nasitili se, a od ulomaka što je preteklo nakupiše dvanaest punih košara. 21A jelo je oko pet tisuća muškaraca, osim žena i dječice.

Isus hoda po moru
22Tada Isus odmah nagna svoje učenike da uđu u lađicu i da prije njega prijeđu na drugu stranu, dok on otpusti mnoštvo. 23I kad otpusti mnoštvo, uzađe na goru, u osamu, da se pomoli. A kad se spusti večer bijaše ondje sam. 24Lađicu pak, već mnogo stadija udaljenu od obale, bacali su valovi, jer bijaše protivan vjetar. 25Za četvrte noćne straže dođe on k njima hodajući po moru. 26A učenici, ugledavši ga gdje hodi po moru, uplašiše se i rekoše: »To je utvara!« I od straha kriknuše. 27Isus im pak odmah progovori: »Hrabri budite! Ja sam. Ne bojte se!« 28A Petar mu odgovori: »Gospodine, ako si ti, zapovjedi mi da dođem k tebi po vodi.« 29A on mu reče: »Dođi!« I Petar, izašavši iz lađice, stade hodati po vodi i pođe k Isusu. 30Ali kad ugleda jaki vjetar, prestraši se te, počevši tonuti, povika: »Gospodine, spasi me!« 31Isus mu odmah pruži ruku, uhvati ga i reče mu: »Malovjerni, zašto si posumnjao?« 32Čim uđoše u lađicu, vjetar utihnu. 33A oni u lađici poklone mu se te reknu: »Uistinu si ti Sin Božji!«

Ozdravljenja u Genezaretu
34Prešavši potom na drugu stranu, pristanu na kopno u Genezaret. 35I kad ga ljudi tog mjesta prepoznaše, razglasiše po svoj onoj okolici, i doniješe mu sve bolesne. 36Usrdno su ga molili da bi se samo dotaknuli skuta njegove haljine. I bjehu spašeni svi koji ga se dotaknuše. 


Predaje
15 Tada pristupe k Isusu neki farizeji i pismoznanci iz Jeruzalema i upitaju: 2»Zašto tvoji učenici krše predaju starih? Ne peru, naime, rúkū svojih kad kruh jedu.« 3On im odgovori: »A zašto vi kršite zapovijed Božju zbog svoje predaje? 4Bog je, naime, rekao: 'Poštuj svoga oca i majku svoju', i 'tko prokune oca ili majku, smrću neka se kazni!' 5A vi kažete: 'Onaj koji rekne svome ocu ili svojoj majci: Ono čime bih ti trebao pomoći, hramski je dar! - 6taj ne treba poštovati svojega oca.' Tako dokinuste riječ Božju zbog svoje predaje. 7Licemjeri! Dobro o vama prorokova Izaija, govoreći: 8'Narod me ovaj usnama poštuje, a srce mu je daleko od mene. 9Uzalud me pak oni štuju naučavajući nauke - naloge ljudske.'«

Čisto i nečisto
10Dozvavši tada mnoštvo, reče: »Slušajte i razumijte! 11Ne onečišćuje čovjeka ono što ulazi u usta, nego što iz usta izlazi - to čovjeka onečišćuje.« 12Tada mu pristupe njegovi učenici te mu reknu: »Znaš li da su se farizeji sablaznili kad su čuli tu riječ?« 13On im odgovori: »Svaka sadnica koju nije zasadio Otac moj nebeski, iskorijenit će se. 14Pustite ih! Slijepi su, vođe slijepaca! A ako slijepac slijepca vodi, obojica će u jamu pasti.« 15Petar nato odgovori: »Protumači nam tu prispodobu!« 16A on reče: »Zar i vi još ne shvaćate? 17Ne shvaćate li da sve što ulazi u usta ide u trbuh te se izbacuje u zahod? 18Ali što iz usta izlazi, izlazi iz srca, i to onečišćuje čovjeka. 19Jer iz srca izlaze zle namisli, ubojstva, preljubi, bludništva, krađe, lažna svjedočanstva, hule. 20Tô onečišćuje čovjeka; a jesti neopranih rúkū čovjeka ne onečišćuje.«

Kananejka
21Otišavši potom odande, Isus se povuče u krajeve tirske i sidonske. 22Kadli eto neke žene, Kananejke iz onih krajeva, koja pristupi vičući: »Smiluj mi se, Gospodine, sine Davidov! Moju kćer užasno muči zli duh.« 23A on joj ne odgovori ni riječi. Pristupiše mu onda njegovi učenici pa ga stadoše moliti: »Udovolji joj, jer viče za nama!« 24A on odgovori: »Ja sam poslan samo k izgubljenim ovcama doma Izraelova.« 25Ali ona pristupi, pokloni mu se i reče: »Gospodine, pomozi mi!« 26On odgovori: »Nije pravo uzeti kruh djeci i baciti ga psićima.« 27A ona reče: »Da, Gospodine, ali psići jedu od mrvica što padaju sa stola njihovih gospodara.« 28Tada joj Isus odgovori: »O ženo, velika je tvoja vjera! Neka ti bude kako želiš.« I ozdravi joj kći istoga časa.

Ozdravljenje mnogih bolesnika
29Otišavši potom odande, dođe Isus do Galilejskog mora, uzađe na goru i ondje sjede. 30Tada pristupi k njemu veliko mnoštvo s hromima, slijepima, kljastima, nijemima i mnogim drugima; položiše mu ih do nogu, a on ih iscijeli, 31tako da je mnoštvo bilo zadivljeno gledajući nijeme da govore, kljaste ozdravljene, hrome da hodaju i slijepe da gledaju. I dadoše slavu Bogu Izraelovu.

Isus nahranio četiri tisuće ljudi
32Tada dozva Isus svoje učenike pa im reče: »Žao mi je mnoštva jer su već tri dana uza me i nemaju što jesti. A ne želim ih otpustiti gladne da ne bi klonuli putem.« 33A njegovi mu učenici reknu: »Odakle nam u pustinji toliko kruha da nahranimo toliko mnoštvo?« 34Isus ih upita: »Koliko kruhova imate?« »Sedam,« rekoše, »i nešto ribica.« 35Tada zapovjedi mnoštvu da posjeda po zemlji. 36Onda uze sedam kruhova i ribe, izreče hvalu, razlomi i davaše učenicima, a učenici mnoštvu. 37I svi su jeli i nasitili se, a od ulomaka što je preteklo nakupiše sedam punih košara. 38A jelo je četiri tisuće muškaraca, osim žena i dječice. 39Tada otpusti mnoštvo, uđe u lađicu i ode u područje Magadana.

Znak Jonin
16 Pristupiše k njemu farizeji i saduceji. Iskušavajući ga, zatražiše od njega da im pokaže kakav znak s neba. 2A on im odgovori: »Uvečer govorite: 'Bit će vedro, jer se nebo crveni'; 3a ujutro: 'Danas će nevrijeme, jer se nebo prijeteće zacrvenjelo.' Lice neba znadete prosuditi, a znakove vremena ne možete. 4Zli i preljubnički naraštaj traži znak, ali mu se znak neće dati, osim znaka Jone.« Onda ih ostavi i ode.

Kvasac farizejski i saducejski
5Učenici dođoše na drugu obalu, a zaboraviše ponijeti kruha. 6A Isus im reče: »Pazite i čuvajte se kvasca farizejskoga i saducejskoga!« 7Oni pak stadoše premišljati među sobom, govoreći: »To je zato što kruha ne ponijesmo.« 8Zamijetivši to, Isus im reče: »Što premišljate među sobom, malovjerni, da nemate kruha? 9Zar još ne shvaćate? Ne sjećate li se onih pet kruhova na pet tisuća i koliko košara nakupiste? 10I onih sedam kruhova na četiri tisuće i koliko košara nakupiste? 11Kako ne shvaćate da vam nisam govorio o kruhu? Nego, čuvajte se kvasca farizejskoga i saducejskoga!« 12Tada razumješe kako im ne reče da se čuvaju krušnoga kvasca, nego učenja farizejskoga i saducejskoga.

Ispovijest Petrova 
13Kad Isus potom dođe u krajeve Cezareje Filipove, stade ispitivati svoje učenike: »Što govore ljudi za Sina Čovječjega, tko je on?« 14Oni rekoše: »Jedni da je Ivan Krstitelj, drugi da je Ilija, a neki da je Jeremija ili koji od proroka.« 15Upita ih: »A vi, što kažete za mene, tko sam ja?« 16Šimun Petar nato odgovori: »Ti si Krist, Sin Boga živoga!« 17A Isus mu odgovori: »Blažen si, Šimune, sine Jonin, jer to ti ne otkri tijelo i krv, nego Otac moj koji je na nebesima. 18A ja tebi kažem: Ti si Petar - 'Stijena', i na toj ću stijeni sazidati Crkvu svoju, i vrata Podzemlja neće je nadvladati. 19Dat ću ti ključeve kraljevstva nebeskoga, i što svežeš na zemlji, bit će svezano na nebesima; a što odriješiš na zemlji, bit će odriješeno na nebesima.« 20Tada zapovjedi učenicima da nikomu ne reknu da je on Krist. 

Prvi navještaj muke i uskrsnuća
21Otada poče Isus objašnjavati svojim učenicima kako mu treba poći u Jeruzalem, da mnogo pretrpi od starješina, glavara svećeničkih i pismoznanaca, da bude ubijen - i trećega dana uskrišen. 22A Petar ga povuče ustranu te ga stade odvraćati: »Bog ti bio milostiv, Gospodine! Ne, to se tebi ne smije dogoditi.« 23A on se okrenu i reče Petru: »Odlazi, Sotono! Tamo, za mnom, ti je mjesto! Kamen si mi spoticanja, jer ti na umu nije što je Božje, nego što je ljudsko.«

Uvjeti učeništva
24Tada reče Isus svojim učenicima: »Hoće li tko za mnom ići, neka se odrekne samoga sebe, neka uzme svoj križ i neka me slijedi. 25Jer tko hoće spasiti svoj život, izgubit će ga, a tko zbog mene izgubi svoj život, naći će ga. 26Tľ što će koristiti čovjeku ako sav svijet stekne, a svoj život upropasti? Ili što će čovjek dati u zamjenu za svoj život? 
27Doista, doći će Sin Čovječji u slavi Oca svojega sa svojim anđelima i tada će svakomu platiti po njegovim djelima. 28Zaista, kažem vam, neki od ovih koji ovdje stoje zasigurno neće okusiti smrti dok ne ugledaju Sina Čovječjega gdje dolazi s kraljevstvom svojim.«

Preobraženje
17 I poslije šest dana uzme Isus sa sobom Petra, Jakova i Ivana, njegova brata, te ih povede na visoku goru nasamo. 2I preobrazi se pred njima: njegovo lice zasja kao sunce, a haljine mu postadoše bijele kao svjetlost. 3I gle: ukazaše im se Mojsije i Ilija te razgovarahu s njime. 4Petar nato reče Isusu: »Gospodine, dobro nam je ovdje biti; ako hoćeš, načinit ću ovdje tri sjenice: tebi jednu, i Mojsiju jednu, i Iliji jednu.« 5Dok je on još govorio, gle, svijetao ih oblak zasjeni, i gle, glas iz oblaka stade govoriti: »Ovo je Sin moj, Ljubljeni, koji mi je omilio. Njega slušajte!« 6Čuvši to, učenici padoše ničice i veoma se prestrašiše. 7A Isus pristupi k njima, dotaknu ih i reče: »Ustanite, ne bojte se!« 8Podigavši tad oči, ne vidješe nikoga doli Isusa sama. 
9Dok su silazili s gore, Isus im zapovjedi: »Nikomu nemojte reći ovo viđenje sve dok Sin Čovječji ne bude uskrišen od mrtvih.«

Pitanje o Iliji
10Nato ga učenici zapitaše: »Zašto dakle pismoznanci govore da najprije treba doći Ilija?« 11A on im odgovori: »Ilija, doduše, dolazi i sve će obnoviti. 12Ali, kažem vam, Ilija je već došao, samo ga ne prepoznaše, nego mu učiniše što su htjeli. Tako će i Sin Čovječji mnogo od njih trpjeti.« 13Tada učenici razumješe da im to reče o Ivanu Krstitelju.

Iscjeljenje opsjednutoga
14Kad dođoše k mnoštvu, pristupi mu neki čovjek, pade pred njim na koljena 15i reče: »Gospodine, smiluj se mom sinu! Jer je mjesečar i užasno se pati; često pada u vatru i često u vodu. 16I dovedoh ga tvojim učenicima, ali ga oni ne mogoše iscijeliti.« 17A Isus odgovori: »O, naraštaju nevjerni i izopačeni, dokle ću biti s vama? Dokle vas podnositi? Dovedite mi ga ovamo!« 18I Isus zaprijeti zlom duhu i ovaj izađe iz njega, te dječak bî iscijeljen istoga časa. 
19Tada pristupiše učenici k Isusu nasamo pa ga upitaše: »Zašto ga mi ne mogosmo izagnati?« 20Reče im: »Zbog vaše malovjernosti. Jer kažem vam, zaista, ako imate vjere koliko je zrno gorušično reći ćete ovoj gori: 'Premjesti se odavde onamo!', premjestit će se; i ništa vam neće biti nemoguće.« (21) 

Drugi navještaj muke i uskrsnuća
22Kad su se okupili zajedno u Galileji, reče im Isus: »Sin Čovječji ima biti predan ljudima u ruke 23i ubit će ga, ali će trećega dana biti uskrišen.« I oni se veoma ražalostiše.

Hramski porez
24Kad dođoše u Kafarnaum, pristupiše Petru oni što ubiru hramski porez, pa mu rekoše: »Zar vaš učitelj ne plaća hramskoga poreza?« 25»Plaća«, reče im. A kad uđe u kuću, predusretnu ga Isus i upita: »Što misliš, Šimune, od koga kraljevi zemaljski ubiru carine i porez? Od svojih sinova ili od tuđih?« 26Kad on kaza: »Od tuđih!«, reče mu Isus: »Sinovi su dakle oslobođeni. 27No da ih ne sablaznimo, pođi k moru, baci udicu i prvu ribu koja naiđe uzmi, otvori joj usta i naći ćeš stater. Uzmi ga pa im ga daj za mene i za sebe.«

Najveći u kraljevstvu nebeskom
18 U taj čas pristupe učenici k Isusu pa ga upitaju: »Tko je dakle najveći u kraljevstvu nebeskome?« 2I on dozva malo dijete, postavi ga usred njih 3te reče: »Zaista, kažem vam, ako se ne obratite i ne postanete kao dječica, nikada nećete ući u kraljevstvo nebesko. 4Tko god se dakle ponizi kao ovo malo dijete, taj je najveći u kraljevstvu nebeskom. 5I tko u moje ime primi jedno ovakvo malo dijete, mene prima.« 

Sablazni
6»Tko pak sablazni jednoga od ovih malenih što vjeruju u mene, bolje bi mu bilo da mu se o vrat objesi žrvanj što ga magare okreće, te da bude potopljen u morskoj dubini. 7Jao svijetu zbog sablazni! Jer sablazni neizbježno dolaze, ali jao čovjeku po kome sablazan dolazi! 8Ako te pak tvoja ruka ili noga sablažnjuje, odsijeci je i baci od sebe. Bolje ti je sakatu ili hromu ući u život nego da te s objema rukama ili s objema nogama bace u oganj vječni. 9Ako te tvoje oko sablažnjuje, iskopaj ga i baci od sebe. Bolje ti je jednooku ući u život nego da te s oba oka bace u pakao ognjeni. 10Pazite da ne prezrete ni jednoga od ovih malenih, jer, kažem vam, njihovi anđeli na nebu stalno gledaju lice Oca mojega, koji je na nebesima.« (11)

Zalutala ovca
12»Što vam se čini? Ako čovjek ima stotinu ovaca, i jedna od njih zaluta, neće li on ostaviti onih devedeset i devet u gorama te poći da traži onu zalutalu? 13I ako je uspije naći, zaista, kažem vam, njoj se raduje više nego onima devedeset i devetorim koje nisu zalutale. 14Tako nije ni volja vašega nebeskog Oca da se i jedan od ovih malenih izgubi.« 

Bratski ukor
15»Ako tvoj brat sagriješi protiv tebe, idi i ukori ga nasamo. Ako te posluša, dobio si svojega brata. 16Ako te ne posluša, uzmi sa sobom još jednoga ili dvojicu, da se na iskazu dvaju ili triju svjedoka oslanja svaka tvrdnja. 17Ako ni njih ne posluša, reci crkvi; a ako ne posluša ni crkve, neka ti bude kao poganin i carinik.
18Zaista, kažem vam, što god svežete na zemlji, bit će svezano na nebu, i što god odriješite na zemlji, bit će odriješeno na nebu.«

Zajednička molitva
19»Opet, zaista vam kažem, ako se dvoje od vas na zemlji suglase o bilo čemu što zaištu, Otac moj, koji je na nebesima, dat će da im to bude. 20Jer gdje su dvojica ili trojica sabrani u moje ime, tu sam i ja među njima.«

Opraštanje
21Tada mu pristupi Petar i reče: »Gospodine, koliko puta da oprostim svojemu bratu ako sagriješi protiv mene? Do sedam puta?« 22Reče mu Isus: »Ne kažem ti do sedam puta, već do sedamdeset puta sedam.« 

Prispodoba o nemilosrdnu dužniku
23»Stoga je kraljevstvo nebesko kao kad kralj odluči urediti račun sa svojim slugama. 24Kad on poče obračunavati, dovedoše mu jednoga koji je dugovao deset tisuća talenata. 25A kako nije mogao vratiti, njegov gospodar zapovjedi da se proda i on, i žena mu i djeca i sve što je imao te se dug podmiri. 26Nato sluga padne ničice pred njega, i reče: 'Imaj strpljenja sa mnom i sve ću ti vratiti.' 27I sažali se gospodar toga sluge, otpusti ga i dug mu oprosti. 28A kad taj isti sluga ode, susretne jednog od svojih drugova koji mu je dugovao sto denara; uhvati ga i stade ga daviti, govoreći: 'Vrati što si dužan!' 29Njegov drug pade pred njega i stade ga usrdno moliti: 'Imaj strpljenja sa mnom i vratit ću ti.' 30Ali on ne htjede, nego ode i baci ga u tamnicu dok duga ne vrati. 31Kad njegovi drugovi vidješe što se dogodilo, veoma ražalošćeni otiđoše i dojaviše svome gospodaru sav taj događaj. 32Tada ga gospodar dozva i reče mu: 'Zli slugo! Sav sam ti onaj dug oprostio, jer si me usrdno zamolio. 33Nije li trebalo da se i ti smiluješ svome drugu kao što sam se i ja smilovao tebi?' 34I njegov ga gospodar, razgnjevljen, preda mučiteljima sve dok mu sav dug ne vrati. 35Tako će i Otac moj nebeski vama učiniti ako od srca ne oprostite svaki svojemu bratu.«

Rastava
19 Kad Isus završi ove besjede, ode iz Galileje i dođe u judejski kraj s onu stranu Jordana. 2Slijedilo ga veliko mnoštvo, i ondje ih iscijeli.
3Pristupe mu tada farizeji te ga, iskušavajući, upitaju: »Je li dopušteno otpustiti svoju ženu iz bilo kojega razloga?« 4A on odgovori: »Niste li čitali da Stvoritelj od početka 'muško i žensko stvori ih' 5i da reče: 'Zbog toga će čovjek ostaviti oca i majku te će prionuti ženi svojoj, i njih će dvoje biti jedno tijelo?' 6Tako da više nisu dvoje, nego jedno tijelo. A što Bog sjedini, čovjek neka ne rastavlja!« 7Rekoše mu: »Zašto onda Mojsije zapovjedi: dati otpusni list i otpustiti je?« 8On im reče: »Mojsije vam je zbog otvrdjelosti vašega srca dopustio otpustiti svoje žene, ali od početka nije bilo tako. 9A ja vam kažem: tko god otpusti svoju ženu, osim zbog bluda, i oženi se drugom, čini preljub.« 

Neženstvo
10Rekoše mu njegovi učenici: »Ako je takva što s mužem i ženom, bolje je ne ženiti se.« 11On im nato reče: »Ne prihvaćaju tu riječ svi, nego samo oni kojima je dano. 12Jer, ima za ženidbu nesposobnih koji se takvi iz utrobe majčine rodiše; ima nesposobnih koje su ljudi onesposobili; a ima nesposobnih koji su sami sebe onesposobili zbog kraljevstva nebeskoga. Tko može prihvatiti, neka prihvati!«

Isus i dječica
13Tada mu doniješe dječicu da na njih položi ruke i pomoli se. A učenici im priječili. 14Isus im reče: »Pustite dječicu i ne branite im da dođu k meni, jer takvima pripada kraljevstvo nebesko.« 15I položi na njih ruke te ode odande.

Bogati mladić
16I gle, pristupi mu netko i reče: »Učitelju, koje dobro trebam činiti da imam život vječni?« 17On mu nato reče: »Zašto me pitaš o dobrome? Samo je Jedan dobar! Ali ako želiš ući u život, drži zapovijedi.« 18»Koje?« - upita ga. A Isus reče: »Ne ubij! Ne učini preljuba! Ne ukradi! Ne posvjedoči lažno! 19Poštuj svoga oca i majku svoju!« i »Ljubi bližnjega svojega kao sebe samoga!« 20Reče mu mladić: »Sve sam to držao. Što mi još nedostaje?« 21Reče mu Isus: »Ako hoćeš biti savršen, idi, prodaj što imaš i podaj siromasima pa ćeš imati blago na nebesima. Onda dođi i slijedi me.« 22Čuvši tu riječ, mladić ode žalostan, jer je imao veliki imetak. 
23Onda Isus reče svojim učenicima: »Zaista, kažem vam, teško će bogataš ući u kraljevstvo nebesko. 24I opet vam kažem: lakše je devi proći kroz iglene ušice negoli bogatašu ući u kraljevstvo Božje.« 25Čuvši to, učenici su se veoma čudili govoreći: »Tko se onda može spasiti?« 26A Isus ih pogleda i reče im: »Ljudima je ovo nemoguće, ali Bogu je sve moguće.«

Nagrada predanim sljedbenicima
27Tada mu Petar reče: »Evo, mi sve ostavismo i stadosmo te slijediti. Što ćemo onda za to imati?« 28Isus im reče: »Zaista, kažem vam, da ćete vi, koji me stadoste slijediti, o 'preporodu' - kad Sin Čovječji sjedne na prijestolje svoje slave, i vi sjediti na dvanaest prijestolja i suditi dvanaest plemena Izraelovih. 29I tko god ostavi kuće, ili braću, ili sestre, ili oca, ili majku, ili djecu, ili njive zbog imena mojega, primit će stostruko i baštiniti život vječni. 
30Mnogi će prvi biti posljednji, a posljednji prvi.«

Radnici u vinogradu
20 »Kraljevstvo je nebesko kao kad domaćin rano ujutro izađe unajmiti radnike za svoj vinograd. 2Pogodi se s radnicima po denar na dan te ih posla u svoj vinograd. 3Oko trećega sata izađe i vidje druge gdje stoje na trgu besposleni 4pa i njima reče: 'Idite i vi u moj vinograd i što bude pravo, dat ću vam.' 5A oni otiđoše. I opet izađe u šesti i deveti sat te učini isto. 6Oko jedanaestog sata izađe i nađe još neke gdje stoje i reče im: 'Zašto stojite ovdje cijeli dan besposleni?' 7Kažu mu: 'Jer nas nitko ne unajmi.' On im reče: 'Idite i vi u vinograd!' 8A kad se spusti večer, reče gospodar vinograda svome upravitelju: 'Pozovi radnike i podaj im plaću počevši od posljednjih do prvih.' 9Dođoše tako oni od jedanaestoga sata i primiše po denar. 10Pa kad dođoše oni prvi, pomisliše da će primiti više, ali i oni primiše po denar. 11A kad primiše, stadoše mrmljati protiv domaćina: 12'Ovi su posljednji jedan sat radili, a izjednačio si ih s nama koji smo podnijeli cjelodnevnu tegobu i žegu.' 13Nato on jednomu od njih odgovori: 'Prijatelju, ne činim ti krivo. Nisi li se sa mnom pogodio po denar? 14Uzmi svoje i idi. A ja hoću i ovomu posljednjemu dati kao i tebi. 15Nije li mi slobodno sa svojim činiti što hoću? Ili je tvoje oko zavidno što sam ja darežljiv?' 16Tako će posljednji biti prvi, a prvi posljednji.«

Treći navještaj muke i uskrsnuća
17Dok je Isus uzlazio u Jeruzalem, uze dvanaestoricu učenika nasamo, te im putem reče: 18»Evo, uzlazimo u Jeruzalem i Sin Čovječji bit će predan glavarima svećeničkim i pismoznancima. Oni će ga osuditi na smrt 19i predati poganima da ga izrugaju, izbičuju i raspnu, ali će trećega dana biti uskrišen.«

Častohlepnost Zebedejevih sinova
20Tada mu pristupi majka sinova Zebedejevih, zajedno sa svojim sinovima. Pokloni se pred njim da od njega nešto zaište. 21On joj reče: »Što želiš?« A ona mu reče: »Reci da ova moja dva sina sjednu u tvome kraljevstvu jedan tebi zdesna, a drugi slijeva.« 22Isus odgovori: »Ne znate što ištete. Možete li piti čašu koju ću ja piti?« Rekoše mu: »Možemo.« 23A on im reče: »Moju ćete čašu, doduše, piti, ali da sjedite meni zdesna ili slijeva - ne pripada meni da to dadem; to je onih kojima je pripravio Otac moj.« 24Kad su to čula ostala desetorica, rasrde se na ta dva brata. 25A Isus ih dozva pa im reče: »Znate da vladari narodā gospoduju njima, i da ih velikaši njihovi drže pod svojom vlašću. 26Neće tako biti među vama! Nego, tko hoće biti velik među vama, neka vam bude poslužitelj. 27I tko među vama hoće biti prvi, neka vam bude sluga. 28Tako i Sin Čovječji nije došao da mu služe, nego da služi i život svoj dade kao otkupninu za mnoge.«

Dva slijepca
29Kad su izlazili iz Jerihona, slijedilo ga veliko mnoštvo. 30I gle, dva su slijepca sjedila kraj puta. Čuvši da prolazi Isus, povikaše: »Smiluj nam se, Gospodine, Sine Davidov!« 31Mnoštvo ih je ušutkivalo, ali oni još jače povikaše: »Smiluj nam se, Gospodine, Sine Davidov!« 32Isus se zaustavi, dozva ih pa reče: »Što hoćete da vam učinim?« 33Rekoše mu: »Gospodine, da nam se otvore oči!« 34Isus se sažali i dotaknu im oči, te oni odmah progledaše i stadoše ga slijediti. 

Mesijanski ulazak u Jeruzalem
21 Kad se približiše Jeruzalemu te stigoše u Betfagu, na Maslinskoj gori, posla Isus dvojicu učenika, 2govoreći: »Idite u selo što je pred vama i odmah ćete naći privezanu magaricu i uz nju magare. Odriješite ih i dovedite k meni! 3Ako vam tko što i rekne, recite: 'Gospodinu trebaju', i odmah će ih pustiti.« 4A to se dogodilo kako bi se ispunilo ono što je rečeno po proroku: 5»Recite kćeri Sionskoj: Gle, kralj tvoj dolazi tebi, krotak, posađen na magarici, i na magaretu, mladetu podjarmljenom.« 6Učenici otiđoše i učiniše kako im zapovjedi Isus. 7Dovedoše magaricu i magare pa staviše na njih haljine, a Isus uzjaha na njih. 8Silno mnoštvo prostrije svoje haljine po putu; drugi su sjekli grane sa stabala te ih prostirali po putu. 9A mnoštvo što je išlo ispred njega i oni koji su ga slijedili, klicali su: »Hosanna sinu Davidovu! Blagoslovljen Onaj koji dolazi u ime Gospodnje! Hosanna na visinama!«
10Kad pak uđe u Jeruzalem, uskomeša se sav grad. Govorilo se: »Tko je ovaj?« 11A mnoštvo nato govoraše: »To je prorok, Isus iz Nazareta galilejskoga.«

Čišćenje Hrama
12Isus uđe u Hram i istjera sve koji su u Hramu prodavali i kupovali. Isprevrta stolove mjenjačima novca i klupe prodavačima golubova. 13I reče im: »Pisano je: 'Dom moj zvat će se Dom molitve', a vi od njega činite pećinu razbojničku.« 14Pristupiše mu u Hramu slijepi i hromi, i on ih iscijeli. 15A kad glavari svećenički i pismoznanci vidješe zadivljujuća djela koja učini i djecu u Hramu što kliču: »Hosanna Sinu Davidovu!«, vrlo se rasrdiše 16pa mu rekoše: »Čuješ li što ovi govore?« Isus im nato reče: »Da! A zar niste nikad čitali: 'Iz usta dječice i dojenčadi sebi si pripravio hvalu'?« 
17Tada ih ostavi, ode izvan grada, u Betaniju, te ondje prenoći. 

Neplodna smokva
18Ujutro, vraćajući se u grad, ogladnje. 19Opazi smokvu kraj puta, priđe joj, ali na njoj ne nađe ništa osim lišća pa joj reče: »Ne bilo više ploda s tebe dovijeka!« I smokva odmah usahnu. 20Vidjevši to, učenici se začude: »Kako smokva odmah usahnu!« 21Isus im odgovori: »Zaista, kažem vam, ako imate vjeru i ne posumnjate, činit ćete ne samo ovo sa smokvom, nego ako i gori ovoj reknete: 'Digni se i baci u more!', to će se dogoditi. 22Što god u molitvi zaištete vjerujući, primit ćete.« 

Odakle Isusu vlast?
23On uđe u Hram, i dok je poučavao, pristupiše mu glavari svećenički i starješine narodne. »Kojom vlašću to činiš?« - pitali su ga - »Tko ti dade tu vlast?« 24Isus im odgovori: »I ja ću nešto upitati vas. Ako mi odgovorite, i ja ću vama reći kojom vlašću ovo činim. 25Krštenje Ivanovo, odakle li je bilo? Od Neba ili od ljudi?« A oni stadoše premišljati među sobom: »Reknemo li: 'Od Neba', reći će nam: 'Zašto mu onda ne povjerovaste?' 26A reknemo li: 'Od ljudi', strah nas je mnoštva. Svi, naime, Ivana smatraju prorokom«, 27pa odgovoriše Isusu: »Ne znamo.« On im onda reče: »Ni ja vama neću kazati kojom vlašću ovo činim.«

Dva sina
28»Što vam se pak čini? Neki je čovjek imao dva sina. Priđe prvomu i reče: 'Sinko, hajde danas radi u vinogradu!' 29On odgovori: 'Neću', ali se kasnije predomisli i ode. 30Priđe i drugomu i reče mu isto. A on mu odgovori: 'Evo me, gospodaru', ali ne ode. 31Koji od te dvojice izvrši volju očevu?« Kažu mu: »Onaj prvi.« Reče im Isus: »Zaista, kažem vam, carinici i bludnice prije vas ulaze u kraljevstvo Božje. 32Jer dođe k vama Ivan putem pravednosti, i vi mu ne povjerovaste, a carinici mu i bludnice povjerovaše. I premda ste sve to vidjeli, vi se ni kasnije ne predomisliste da mu povjerujete.« 

Vinogradari ubojice
33»Počujte drugu prispodobu! Bijaše neki domaćin koji posadi vinograd, ogradi ga plotom, iskopa u njemu tijesak i sagradi kulu pa ga preda vinogradarima u zakup i otputova. 34Kad se približi vrijeme berbe, posla svoje sluge vinogradarima da preuzmu njegov urod. 35Ali vinogradari pohvataju njegove sluge, jednoga istuku, drugoga ubiju, trećega kamenuju. 36Opet im posla sluge, brojnije no prije, ali oni i s njima jednako postupiše. 37Napokon posla k njima svojega sina govoreći: 'Poštovat će moga sina.' 38Ali vinogradari, ugledavši sina, rekoše među sobom: 'Ovo je baštinik! Hajde da ga ubijemo pa ćemo imati njegovu baštinu.' 39I uhvate ga, izbace iz vinograda i ubiju. 40Što će dakle gospodar vinograda, kad dođe, učiniti s tim vinogradarima?« 41Reknu mu: »Opake će opako pogubiti, a vinograd predati u zakup drugim vinogradarima, koji će mu urod predavati u svoje vrijeme.« 42Reče im Isus: »Zar nikada niste čitali u Pismima: 'Kamen koji odbaciše graditelji, taj postade glavnim ugaonim kamenom. Od Gospodina to dođe, i čudesno je u očima našim'? 
43Stoga će se, kažem vam, kraljevstvo Božje uzeti od vas i dati narodu koji donosi njegove plodove. 44Tko padne na taj kamen, skršit će se, a na koga on padne, satrt će ga.« 45Kad su glavari svećenički i farizeji čuli te njegove prispodobe, razumješe da govori o njima. 46I nastojali su ga uhititi, ali se pobojaše mnoštva, jer su ga smatrali prorokom.

Kraljevska svadbena gozba
22 Isus im ponovno progovori u prispodobama: 2»Kraljevstvo je nebesko kao kad neki kralj pripravi svadbu svojemu sinu. 3On posla svoje sluge da pozovu uzvanike na svadbu, no oni ne htjedoše doći. 4Posla opet druge sluge govoreći: 'Recite uzvanicima: Evo, gozbu sam ugotovio, junci su moji i tovljenici poklani i sve je pripravljeno. Dođite na svadbu.' 5Ali oni, ne marivši, otiđoše: jedan na svoju njivu, drugi pak za svojom trgovinom. 6Ostali uhvate njegove sluge, zlostave ih i pobiju. 7Kralj se nato razgnjevi i posla svoju vojsku, pogubi one ubojice, a njihov grad spali. 8Tada reče svojim slugama: 'Svadba je pripravljena, ali je uzvanici nisu bili dostojni. 9Pođite dakle na raskršća putova, pa pozovite na svadbu koga god nađete.' 10I sluge izađoše na putove i skupiše sve koje nađoše: i zle i dobre. I svadbena se dvorana napuni gostima. 
11Kad kralj uđe pogledati goste, zamijeti ondje čovjeka koji ne bijaše odjeven u svadbeno ruho. 12I reče mu: 'Prijatelju, kako si ušao ovamo bez svadbenog ruha?' A on ostade bez riječi. 13Tada reče kralj poslužiteljima: 'Svežite mu ruke i noge i bacite ga van, u tamu; ondje će biti plač i škrgut zubi.' 14Doista, mnogo je zvanih, ali malo izabranih.«

Caru carevo, Bogu Božje
15Tada farizeji otiđoše i održaše vijećanje kako da ga uhvate u riječi. 16Pošalju k njemu svoje učenike zajedno s herodovcima da mu reknu: »Učitelju, znamo da si istinit, i da po istini putu Božjemu učiš, i da ti ni do koga nije stalo, jer ne gledaš tko je tko. 17Reci nam dakle što misliš: je li dopušteno caru dati porez ili nije?« 18Znajući njihovu zlobu, Isus im nato reče: »Zašto me iskušavate, licemjeri? 19Pokažite mi porezni novac!« I oni mu doniješe denar. 20On ih upita: »Čiji je ovo lik i natpis?« 21Rekoše mu: »Carev.« Tada im reče: »Podajte dakle caru carevo, a Bogu Božje.« 22Kad to čuše, zadiviše se te ga ostaviše i otiđoše.

Uskrsnuće i ženidba
23Toga dana pristupiše k njemu saduceji, tvrdeći da nema uskrsnuća, te ga upitaše: 24»Učitelju, Mojsije reče: 'Ako tko umre bez djece, neka brat njegov uzme njegovu ženu i neka podigne svojemu bratu potomstvo.' 25Bijaše pak u nas sedmero braće. I prvi se oženi i umrije bez potomstva ostavivši ženu svojemu bratu. 26Tako i drugi, i treći, sve do sedmoga. 27A nakon svih umrije i ta žena. 28O uskrsnuću dakle, kojemu će od te sedmorice biti ženom? Jer sva su je sedmorica imala.« 29Isus im odgovori: »U zabludi ste, jer ne razumijete ni Pisama ni sile Božje. 30Jer o uskrsnuću niti se žene niti udaju, nego su kao anđeli na nebu. 31A što se tiče uskrsnuća mrtvih, niste li čitali ono što vam reče Bog: 32'Ja sam Bog Abrahamov i Bog Izakov i Bog Jakovljev?' On nije Bog mrtvih, nego živih.« 33Čuvši to, mnoštvo bijaše zadivljeno njegovim učenjem. 

Najveća zapovijed
34A kad su farizeji čuli kako ušutka saduceje, okupiše se zajedno, 35pa ga jedan od njih, zakonoznanac, upita da ga iskuša: 36»Učitelju, koja je zapovijed najveća u Zakonu?« 37On mu nato reče: »'Ljubi Gospodina Boga svojega svim srcem svojim i svom dušom svojom i svom pameću svojom.' 38To je najveća i prva zapovijed. 39A druga, kao i ova: 'Ljubi bližnjega svojega kao sebe samoga.' 40O ovim dvjema zapovijedima visi sav Zakon i Proroci.«

Krist i David
41Kad su se farizeji okupili, Isus ih upita: 42»Što vi mislite o Kristu? Čiji je on sin?« Reknu mu: »Davidov.« 43Reče im: »Kako ga onda David u Duhu naziva Gospodinom, kad kaže: 44'Reče Gospodin Gospodinu mojemu: Sjedni meni zdesna dok neprijatelje tvoje ne položim pod noge tvoje'? 45Ako dakle David njega naziva Gospodinom, kako mu je sin?« 46I nitko mu nije mogao odgovoriti ni riječi, niti ga se itko od toga dana usudi išta zapitati.

Prijekor pismoznanacima i farizejima
23 Tada Isus progovori mnoštvu i svojim učenicima: 2»Na Mojsijevu stolicu zasjedoše pismoznanci i farizeji. 3Sve dakle što god vam reknu učinite i držite, ali se ne ravnajte po njihovim djelima, jer govore, a ne čine. 4Bremena teška i nesnosna vežu i prte ih ljudima na pleća, a sami ih ne žele ni prstom pomaknuti. 5I sva svoja djela čine da ih ljudi vide. Raširuju, naime, svoje molitvene zapise i produljuju rese. 6Vole čelna mjesta na gozbama i prva sjedala u sinagogama; 7i pozdrave na trgovima i da ih ljudi zovu: 'Rabbi!' 
8Vi pak ne dajte da vas zovu 'Rabbi', jer jedan je vaš Učitelj, a vi ste svi braća. 9I nikoga na zemlji ne zovite svojim ocem, jer jedan je Otac vaš - Onaj na nebesima. 10Ne dajte da vas zovu vođama, jer je jedan vođa vaš - Krist. 11A najveći među vama neka vam bude poslužitelj. 12Tko god se uzvisuje, bit će ponižen, a tko god se ponizuje, bit će uzvišen.« 

Sedmostruki 'jao'
13»Jao vama, pismoznanci i farizeji! Licemjeri! Zaključavate kraljevstvo nebesko pred ljudima; jer vi ne ulazite, a priječite ući onima koji bi htjeli ući. (14) 
15Jao vama, pismoznanci i farizeji! Licemjeri! Obilazite morem i kopnom da pridobijete jednoga sljedbenika; a kad on to postane, činite ga sinom paklenim, dvaput od sebe gorim. 
16Jao vama, slijepe vođe! Govorite: 'Zakune li se tko Hramom, to nije ništa, ali zakune li se hramskim zlatom, obvezan je.' 17Budale i slijepci! Što je veće: zlato, ili Hram koji posvećuje zlato? 18I, 'zakune li se tko žrtvenikom, to nije ništa, ali zakune li se darom što je na njemu, obvezan je.' 19Slijepci! Tľ što je veće: dar ili žrtvenik koji dar posvećuje? 20Tko se dakle zakune žrtvenikom, kune se njime i svime što je na njemu. 21I tko se zakune Hramom, kune se njime i Onime koji u njemu prebiva. 22I tko se zakune nebom, kune se prijestoljem Božjim i Onim koji na prijestolju sjedi. 
23Jao vama, pismoznanci i farizeji! Licemjeri! Dajete desetinu od metvice i kopra i kima, a zanemarujete najvažnije u Zakonu: pravdu, milosrđe i vjernost. Tľ ovo je trebalo učiniti, a ono ne propustiti. 24Slijepe vođe - vi koji komarca cijedite, a devu gutate! 
25Jao vama, pismoznanci i farizeji! Licemjeri! Čistite izvana čašu i zdjelu, a iznutra su pune otimačine i pohlepe. 26Farizeju slijepi! Očisti najprije čašu iznutra kako bi joj i vanjština bila čista! 
27Jao vama, pismoznanci i farizeji! Licemjeri! Nalikujete vapnom obijeljenim grobovima koji izvana krasno izgledaju, a iznutra su puni mrtvačkih kostiju i svakojake nečistoće. 28Tako i vi izvana izgledate ljudima pravedni, a iznutra ste prepuni licemjerja i bezakonja. 
29Jao vama, pismoznanci i farizeji! Licemjeri! Gradite grobnice prorocima i ukrašavate spomenike pravednicima 30te govorite: 'Da smo mi živjeli u danima svojih otaca, ne bismo im bili sudionici u prolijevanju krvi prorokā.' 31Tako sami protiv sebe svjedočite da ste sinovi ubojica prorokā. 32Dopunite onda mjeru otaca svojih!«

Prijekor ubojicama poslanika
33»Zmije! Legla gujinja! Kako ćete izbjeći osudu pakla? 
34Stoga, evo, ja šaljem k vama proroke i mudrace i pismoznance; a vi ćete neke od njih ubiti i raspeti, druge bičevati po svojim sinagogama i progoniti iz grada u grad - 35tako da na vas dođe sva pravedna krv prolivena na zemlji od krvi Abela pravednoga pa do krvi Zaharije, sina Barahijina, koga ubiste između Hrama i žrtvenika. 36Zaista, kažem vam, sve će to doći na ovaj naraštaj.«

Prijekor Jeruzalemu
37»Jeruzaleme, Jeruzaleme, ti koji ubijaš proroke i kamenuješ one što su k tebi poslani! Koliko puta htjedoh okupiti djecu tvoju kao što kvočka okuplja svoje piliće pod krila, i ne htjedoste! 38Evo, kuća vam vaša napuštena, pusta. 39Jer kažem vam: »Odsada me zasigurno nećete vidjeti dok ne reknete: 'Blagoslovljen Onaj koji dolazi u ime Gospodnje!'« 

Razorenje Hrama
24 Isus izađe iz Hrama. Dok je odlazio pristupiše mu njegovi učenici da mu pokažu hramsko zdanje. 2A on im reče: »Ne vidite li sve ovo? Zaista, kažem vam, neće se ovdje zasigurno ostaviti ni kamen na kamenu nerazvaljen.« 

Znakovi Isusova dolaska i svršetka svijeta
3Dok je sjedio na Maslinskoj gori, pristupe mu učenici nasamo i upitaju ga: »Reci nam kada će to biti? I koji je znak tvojega dolaska i svršetka svijeta?« 4A Isus im odgovori: »Pazite da vas tko ne zavede. 5Jer će mnogi doći u moje ime govoreći: 'Ja sam Krist!', i mnoge će zavesti. 6A čut ćete za ratove i za glasine o ratovima. Pazite, ne uznemirujte se, jer to se treba dogoditi, ali to još nije svršetak; 7jer će narod ustati protiv naroda i kraljevstvo protiv kraljevstva; i bit će gladi i potresa po raznim mjestima. 8A sve je to tek početak porođajnih muka. 
9Tada će vas predavati na muke i ubijati vas, a zbog imena mojega bit ćete omraženi među svim narodima. 10Tada će se i mnogi sablazniti, te će izdavati jedni druge i mrziti se međusobno. 11I ustat će mnogi lažni proroci i zavesti mnoge. 12A zbog umnažanja bezakonja ohladnjet će ljubav mnogih. 13Ali tko ustraje do svršetka, bit će spašen. 14I ovo će se Evanđelje Kraljevstva propovijedati po svem svijetu za svjedočanstvo svim narodima; i tada će doći svršetak. 
15Kada dakle vidite 'gnusobu pustošenja', o kojoj reče prorok Daniel, gdje stoji na svetome mjestu - tko čita neka shvati - 16tada, koji su u Judeji neka bježe u gore, 17i tko bude na krovu, neka ne silazi uzeti što iz svoje kuće; 18i tko bude u polju, neka se ne vraća natrag da uzme svoju haljinu. 19A jao trudnicama i dojiljama u one dane! 20Molite da vaš bijeg ne bude zimi ili u subotu, 21jer će tada biti velika nevolja, kakve nije bilo od početka svijeta sve dosad, niti će je zasigurno ikada biti. 22I kad se ne bi skratili oni dani, ne bi se spasilo nijedno tijelo. Ali će se dani oni skratiti zbog izabranih. 23Ako vam tada tko rekne: 'Evo Krista ovdje!' ili 'Ondje je!', ne vjerujte. 24Jer će ustati lažni kristi i lažni proroci i pokazivat će velike znake i čudesa kako bi zaveli, bude li moguće, i izabrane. 25Evo, rekao sam vam unaprijed. 26Ako vam dakle reknu: 'Eno, u pustinji je', ne izlazite; 'Eno ga u skrovitim sobama', ne vjerujte. 27Jer kao što munja izlazi od istoka i sijevne sve do zapada, tako će biti i s dolaskom Sina Čovječjega. 28Gdje god bude strvina, ondje će se skupljati orlovi. 
29A odmah poslije nevolje tih dana sunce će pomrčati, mjesec neće sjaj svoj davati, zvijezde će s neba padati i sile će se nebeske poljuljati. 30I tada će se pojaviti znak Sina Čovječjega na nebu; i tada će zaplakati sva plemena zemaljska. I ugledat će Sina Čovječjega gdje dolazi na oblacima nebeskim sa silom i velikom slavom. 31I on će odaslati anđele svoje s trubljom velikom i skupit će mu izabranike njegove od četiriju vjetara, od jednog kraja nebesa do drugoga.«

Poučeni primjerom smokve
32»A od smokve se poučite prispodobi: kad joj grana već omekša i prolista, znate da je blizu ljeto. 33Tako i vi, kad sve to ugledate, znajte da je blizu, na vratima. 34Zaista, kažem vam, ovaj naraštaj zasigurno neće proći dok se sve ovo ne zbude.
35Nebo će i zemlja proći, a riječi moje nikada neće proći. 
36A o onom danu i času nitko ne zna, ni anđeli nebeski, ni Sin, nego samo Otac. 37Doista, kao u dane Noine, tako će biti i dolazak Sina Čovječjega. 38Jer kao što su u dane one, pred potop, jeli i pili, ženili se i udavali sve do dana kad Noa uđe u korablju, 39i ništa nisu ni naslutili dok ne dođe potop i sve odnese - tako će biti i dolazak Sina Čovječjega. 40Dvojica će tada biti u polju; jedan će se uzeti, a drugi ostaviti. 41Dvije će mljeti u mlinu; jedna će se uzeti, a druga ostaviti. 42Bdijte dakle, jer ne znate u koji dan vaš Gospodin dolazi. 43A ovo znajte: da je domaćin znao o kojoj noćnoj straži dolazi kradljivac, bdio bi i ne bi dopustio da mu se kuća potkopa. 44Stoga i vi budite pripravni, jer Sin Čovječji dolazi u čas kad i ne mislite.«

Budni sluga
45»Tko li je dakle taj vjerni i mudri sluga što ga gospodar njegov postavi nad svojim ukućanima da im dade hranu u pravo vrijeme? 46Blažen onaj sluga koga njegov gospodar, kad dođe, nađe da tako čini! 47Zaista, kažem vam, postavit će ga nad svim svojim imanjem. 48Ako li pak onaj opaki sluga rekne u svojemu srcu: 'Gospodar moj kasni', 49pa stane tući svoje drugove te jesti i piti s pijanicama, 50doći će gospodar toga sluge u dan u koji ga ne očekuje i u čas u koji ne sluti. 51Odvojit će ga i dodijeliti mu mjesto među licemjerima; ondje će biti plač i škrgut zubi.«

Deset djevica
25 »Tada će kraljevstvo nebesko biti kao kad deset djevica uzeše svoje svjetiljke i otiđoše u susret zaručniku. 2Pet ih bijaše ludih, a pet mudrih; 3jer lude uzeše svoje svjetiljke, ali ne uzeše sa sobom ulja. 4A mudre sa svjetiljkama uzeše i ulje u posudama. 5Kako je zaručnik okasnio, sve zadrijemaše i pozaspaše. 6O ponoći je nastala vika: 'Evo zaručnika! Izađite mu u susret!' 7Tada ustadoše sve one djevice i urediše svoje svjetiljke. 8A lude tada rekoše mudrima: 'Dajte nam od svojega ulja, jer se naše svjetiljke gase!' 9Mudre im odgovoriše: 'Nipošto! Ne bi nikako bilo dovoljno nama i vama. Nego radije idite trgovcima te ga sebi kupite.' 10Dok su one išle kupiti, dođe zaručnik. I one koje bijahu pripravne, uđoše s njime na svadbu. I vrata se zatvoriše. 11Dođu pak kasnije i one druge djevice govoreći: 'Gospodine, Gospodine, otvori nam!' 12Ali on odgovori: 'Zaista, kažem vam, ne poznajem vas!' 13Bdijte dakle, jer ne znate dana ni časa!«

Povjereni talenti
14»I kao kad čovjek koji, polazeći na put, dozva svoje sluge i preda im svoj imetak; 15jednomu dade pet talenata, drugomu dva, trećemu jedan - svakomu prema njegovoj sposobnosti. I otputova. Odmah 16onaj koji je primio pet talenata ode te, radeći s njima, stekne drugih pet. 17Isto tako onaj s dvama stekne druga dva. 18Ali onaj koji je primio jedan, ode, iskopa zemlju i sakri novac svojega gospodara. 19Poslije dugo vremena dođe gospodar tih sluga i stane s njima sređivati račun. 20Pristupi mu onaj što je primio pet talenata i donese drugih pet talenata govoreći: 'Gospodaru, predao si mi pet talenata, evo drugih sam pet stekao!' 21Njegov mu gospodar reče: 'Dobro, slugo dobri i vjerni. Nad malim si bio vjeran, nad mnogim ću te postaviti. Uđi u radost gospodara svojega!' 22A pristupi i onaj s dva talenta te reče: 'Gospodaru, predao si mi dva talenta, evo druga sam dva talenta stekao!' 23Njegov mu gospodar reče: 'Dobro, slugo dobri i vjerni. Nad malim si bio vjeran, nad mnogim ću te postaviti. Uđi u radost gospodara svojega.' 24Pristupi pak i onaj koji je primio jedan talenat te reče: 'Gospodaru! Znadoh te: tvrd si čovjek, žanješ gdje nisi sijao i kupiš gdje nisi vijao; 25pobojah se, pa odoh i sakrih tvoj talenat u zemlju. Evo, imaš svoje!' 26A njegov mu gospodar odgovori: 'Slugo zli i lijeni! Znao si da žanjem gdje nisam sijao i kupim gdje nisam vijao. 27Trebao si dakle moj novac dati novčarima, i ja bih, vrativši se, podigao svoje s dobitkom. 28Uzmite dakle od njega talenat i podajte onomu koji ih ima deset. 29Jer svakomu tko ima dat će se, i obilovat će, a od onoga koji nema oduzet će se i ono što ima. 30A beskorisnoga slugu izbacite van, u tamu; ondje će biti plač i škrgut zubi.'«

Razlučivanje pravednika od nepravednika
31»Kad Sin Čovječji dođe u slavi svojoj i svi anđeli s njime, sjest će tada na prijestolje slave svoje. 32I skupit će se pred njim svi narodi, a on će razlučiti jedne od drugih kao što pastir razlučuje ovce od jaraca; 33ovce će postaviti sebi zdesna, a jarce slijeva.
34Tada će kralj reći onima sebi zdesna: 'Dođite blagoslovljeni Oca mojega! Primite u baštinu Kraljevstvo što vam je pripravljeno od postanka svijeta. 35Jer ogladnjeh i dadoste mi jesti; ožednjeh i napojiste me; stranac bijah, i primiste me; 36gol, i zaodjenuste me; oboljeh, i pohodiste me; u tamnici bijah, i dođoste k meni.' 37Tada će mu odgovoriti pravednici: 'Gospodine, kada te vidjesmo gladna, i nahranismo te, ili žedna pa te napojismo? 38Kada te to vidjesmo kao stranca, i primismo te, ili gola pa te zaodjenusmo? 39Kada te to vidjesmo bolesna ili u tamnici pa dođosmo k tebi?' 40A kralj će im odgovoriti: 'Zaista, kažem vam, što god učiniste jednomu od ove moje najmanje braće, meni učiniste.' 
41Tada će reći onima slijeva: 'Odlazite od mene, vi prokletnici, u oganj vječni, pripravljen đavlu i njegovim anđelima! 42Jer ogladnjeh, a ne dadoste mi jesti; ožednjeh, a ne napojiste me; 43stranac bijah, a ne primiste me; gol, a ne zaodjenuste me; bolestan i u tamnici, a ne pohodiste me!' 
44Tada će mu i oni odgovoriti: 'Gospodine, kada te vidjesmo gladna, ili žedna, ili stranca, ili gola, ili bolesna, ili u tamnici, a da te ne poslužismo?' 45A on će im tada odgovoriti: 'Zaista, kažem vam, što god ne učiniste jednomu od ovih najmanjih, ni meni ne učiniste.' 46I ovi će otići u muku vječnu, a pravednici u život vječni.«

Zavjera protiv Isusa
26 Kad Isus završi sve ove besjede, reče svojim učenicima: 2»Znate da je za dva dana Pasha, i Sin Čovječji predaje se da bude raspet.«
3Tada se sabraše glavari svećenički i starješine narodne u dvoru velesvećenika koji se zvao Kaifa 4i dogovoriše se kako bi Isusa na prijevaru uhitili i ubili. 5No, govorili su: »Samo ne za Blagdana, da ne nastane pobuna u narodu.«

Žena s pomasti
6Kad je Isus bio u Betaniji, u kući Šimuna Gubavca, 7pristupi mu neka žena s alabastrenom posudicom punom skupocjene pomasti, i dok on bijaše za stolom, izlije mu je na glavu. 8Vidjevši pak to, učenici se rasrdiše pa rekoše: »Čemu ta rasipnost? 9Tľ to se moglo skupo prodati i dati siromasima.« 10Isus to primijeti pa im reče: »Što dodijavate ovoj ženi? Ona doista učini dobro djelo prema meni. 11Jer siromahā uvijek ima uz vas, a mene nemate uvijek. 12Jer kad ona izli tu pomast na moje tijelo - to mi za ukop učini. 13Zaista, kažem vam, gdje god se po svem svijetu bude propovijedalo ovo Evanđelje, kazivat će se i ovo što ona učini - njoj u spomen.«

Juda priprema izdaju
14Onda jedan od Dvanaestorice, koji se zvao Juda Iskariotski, ode glavarima svećeničkim 15i upita: »Što ste mi voljni dati i ja ću vam ga predati?« A oni mu odmjeriše trideset srebrnjaka. 16I on je otada tražio zgodu da ga preda.

Priprema pashalne večere
17U prvi dan Beskvasnih kruhova pristupiše učenici k Isusu pa upitaše: »Gdje hoćeš da ti pripravimo blagovati pashu?« 18A on reče: »Idite u grad k tomu i tomu i recite mu: Učitelj kaže: 'Vrijeme je moje blizu. Kod tebe slavim pashu sa svojim učenicima.'« 19Učenici učiniše kako im zapovjedi Isus i pripraviše pashu.

Očitovanje izdajnika 
20Kad se spusti večer bijaše on za stolom s Dvanaestoricom. 21I dok su blagovali, reče: »Zaista, kažem vam, jedan će me od vas izdati.« 22Veoma ožalošćeni, stadoše mu tada jedan za drugim govoriti: »Da nisam ja, Gospodine?« 23A on odgovori: »Onaj koji umoči sa mnom ruku u zdjelu, taj će me izdati. 24Sin Čovječji, doduše, odlazi kao što je pisano za njega, ali jao čovjeku onomu koji izdaje Sina Čovječjega! Tomu bi čovjeku bolje bilo da se ni rodio nije.« 25A Juda, izdajnik njegov, odgovori nato: »Da nisam ja, Rabbi?« Odgovori mu: »Ti kaza.«

Euharistija - Večera Gospodnja
26I dok su blagovali, Isus, uzevši kruh i izrekavši blagoslov, razlomi i, davši učenicima, reče: »Uzmite, jedite! Ovo je tijelo moje!« 27I uzevši čašu te, izrekavši hvalu, dade im govoreći: »Pijte iz nje svi! 28Jer ovo je moja krv Saveza koja se prolijeva za mnoge radi oproštenja grijeha. 29A kažem vam, odsada zasigurno neću piti od ovoga trsova roda do onoga dana kad ću ga, novoga, piti s vama u kraljevstvu Oca svojega.« 
30I otpjevavši hvalospjeve, otiđoše na Maslinsku goru.

Najava Petrove zataje
31Tada im Isus reče: »Svi ćete se vi još ove noći sablazniti o mene. Jer je pisano: 'Udarit ću pastira i ovce stada će se razbježati.' 32Ali nakon što budem uskrišen, ići ću pred vama u Galileju.« 33Petar mu odgovori: »Ako se i svi sablazne o tebe, ja se nikada neću sablazniti.« 34Reče mu Isus: »Zaista, kažem ti, još ove noći, prije no što pijetao zapjeva, triput ćeš me zanijekati.« 35Reče mu Petar: »Bude li trebalo da i umrem s tobom, nikako te neću zanijekati.« Tako rekoše i svi učenici.

U Getsemanskom vrtu
36Tada Isus dođe s njima u predio zvan Getsemani i rekne učenicima: »Sjednite ovdje dok ja odem onamo da se pomolim.« 37I uze sa sobom Petra i oba sina Zebedejeva. Stade ga obuzimati žalost i tjeskoba pritiskati. 38Tada im reče: »Prežalosna mi je duša sve do smrti. Ostanite ovdje i bdijte sa mnom!« 39I otišavši malo dalje, pade ničice moleći: »Oče moj! Ako je moguće, neka me mimoiđe ova čaša! Ali ne kako hoću ja, nego kako hoćeš ti.« 40I dođe k učenicima i nađe ih gdje spavaju, te reče Petru: »Tako, zar ni jedan sat niste mogli probdjeti sa mnom? 41Bdijte i molite da ne upadnete u napast. Duh je, doduše, voljan, ali je tijelo slabo.« 42Opet, po drugi put, ode i pomoli se: »Oče moj! Ako nije moguće da me ova čaša mimoiđe, da je ne pijem, neka bude volja tvoja!« 43I opet dođe i nađe ih gdje spavaju, jer im se oči bijahu sklapale. 44Opet ih ostavi, ode te se pomoli treći put govoreći istu besjedu. 45Tada dođe k svojim učenicima i reče im: »Još spavate i počivate? Evo, približio se čas! Sin Čovječji predaje se u ruke grješničke. 46Ustanite, pođimo! Evo, približio se moj izdajnik.«

Isus izdan i uhićen
47Dok je on još govorio, gle, dođe Juda, jedan od Dvanaestorice, a s njim i silna svjetina s mačevima i toljagama, poslana od glavara svećeničkih i starješina narodnih. 48A izdajnik im dade znak rekavši: »Koga poljubim, taj je! Njega uhitite!« 49I odmah pristupi k Isusu i reče: »Zdravo, Rabbi!« I poljubi ga. 50A Isus mu reče: »Prijatelju, čini to zbog čega si ovdje!« Oni tada pristupiše, podigoše ruke na Isusa i uhitiše ga. 51I gle, jedan od onih koji bijahu s Isusom maši se rukom za svoj mač, trgnu ga i udari slugu velesvećenika te mu odsiječe uho. 52Tada mu Isus reče: »Vrati svoj mač na njegovo mjesto, jer koji se god mača late, od mača će i poginuti. 53Ili zar misliš da ja ne mogu zazvati Oca svojega - i odmah će stati uza me više od dvanaest legija anđela? 54No kako bi se onda ispunila Pisma, da ovako treba biti?« 55U taj čas Isus reče svjetini: »Kao na razbojnika izađoste s mačevima i toljagama da me uhvatite! Svaki sam dan sjedio s vama u Hramu poučavajući i ne uhitiste me. 56A sve se ovo dogodilo kako bi se ispunila Pisma proročka.« Tada ga svi učenici ostaviše i pobjegoše.

Isus pred Vijećem
57Nato oni koji uhitiše Isusa odvedoše ga k velesvećeniku Kaifi, gdje se sabraše pismoznanci i starješine. 58A Petar ga slijedio izdaleka sve do dvora velesvećenika. I ušavši unutra, sjedio je sa stražarima da vidi svršetak. 
59Glavari su svećenički i cijelo Vijeće tražili lažno svjedočanstvo protiv Isusa da bi ga mogli pogubiti, 60ali ne nađoše, premda pristupiše mnogi lažni svjedoci. Najposlije pristupiše dvojica 61te rekoše: »Ovaj kaza: 'Ja mogu razvaliti Hram Božji, i za tri ga dana sagraditi.'« 62Ustade tada velesvećenik pa mu reče: »Ništa ne odgovaraš? Što to ovi svjedoče protiv tebe?« 63A Isus je šutio. Velesvećenik mu reče: »Zaklinjem te živim Bogom, da nam kažeš, jesi li ti Krist, Sin Božji?« 64Reče mu Isus: »Ti kaza! Štoviše, kažem vam, odsada ćete gledati Sina Čovječjega gdje sjedi zdesna Sile i dolazi na oblacima nebeskim.« 65Tada velesvećenik razdrije svoje haljine govoreći: »Pohulio je! Što nam još trebaju svjedoci? Evo, sad ste čuli hulu! 66Što vam se čini?« Oni mu odgovore: »Zaslužuje smrt!« 
67Tada mu pljunuše u lice i izudaraše ga, a drugi ga ispljuskaše, 68govoreći: »Proreci nam, Kriste, tko te udario!«

Petar zanijekao Isusa
69A Petar je sjedio vani u dvorištu. I pristupi mu jedna sluškinja govoreći: »I ti si bio s Isusom Galilejcem.« 70A on pred svima zanijeka: »Ne znam o čemu govoriš.« 71Kad krenu van, prema vratima, ugleda ga druga te reče onima što su bili ondje: »Ovaj je bio s Isusom Nazarećaninom.« 72I on opet zanijeka, uza zakletvu: »Ne znam toga čovjeka.« 73Kratko potom pristupiše oni što ondje stajahu i rekoše Petru: »Uistinu si i ti jedan od njih, jer te i govor tvoj odaje.« 74Tada se on stade kleti i zaklinjati: »Ne znam toga čovjeka!« I odmah zapjeva pijetao. 75I sjeti se Petar riječi koju mu je Isus rekao: »Prije no što pijetao zapjeva, triput ćeš me zanijekati.« I on izađe van i zaplaka gorko.

Isus predan Pilatu
27 Kad osvanu jutro, svi glavari svećenički i starješine narodne održaše vijećanje protiv Isusa da ga pogube. 2I svezana ga odvedoše i predadoše upravitelju Pilatu.

Judino samoubojstvo
3Kada Juda, njegov izdajnik, vidje da je Isus osuđen, predomisli se i vrati trideset srebrnjaka glavarima svećeničkim i starješinama, 4govoreći: »Sagriješih što predadoh krv nedužnu.« A oni rekoše: »Što se to nas tiče? Brini se za to sâm!« 5Tada baci srebrnjake u Hram, ode i objesi se. 6A glavari svećenički uzeše srebrnjake i rekoše: »Nije dopušteno staviti ih u hramsku riznicu, jer su krvarina.« 7Održaše vijećanje pa kupe za njih lončarevu njivu za ukop stranaca. 8Zato se ona njiva sve do danas zove »Njiva krvna«. 9Tada se ispuni ono što je rečeno po proroku Jeremiji: »I uzeše trideset srebrnjaka, cijenu procijenjenoga, koga procijeniše sinovi Izraelovi, 10te ih dadoše za njivu lončarevu, kako mi zapovjedi Gospodin.«

Isus pred Pilatom
11Isusa dovedoše pred upravitelja, a upravitelj ga upita: »Jesi li ti kralj židovski?« Isus mu nato reče: »Ti kažeš.« 12I dok su ga optuživali glavari svećenički i starješine, ništa nije odgovarao. 13Tada mu Pilat reče: »Ne čuješ li koliko protiv tebe svjedoče?« 14No on mu ne odgovori ni na jednu riječ tako da se upravitelj veoma čudio. 
15O Blagdanu je upravitelj običavao pustiti svjetini jednoga sužnja, onoga koga bi htjeli. 16Upravo su tada imali zloglasnog sužnja zvanog Isus Baraba. 17Kad su se dakle sabrali, reče im Pilat: »Koga hoćete da vam pustim: Isusa Barabu ili Isusa, koji se zove Krist?« 18Jer je znao da su ga predali iz zavisti. 
19Dok je sjedio na sudačkoj stolici, poruči mu njegova žena: »Ostavi se tog pravednika jer sam danas u snu zbog njega mnogo propatila.« 
20Ali glavari svećenički i starješine nagovoriše svjetinu da zaište Barabu, a da se Isus pogubi. 21Upravitelj ih nato upita: »Kojega od ove dvojice hoćete da vam pustim?« Odgovoriše: »Barabu!« 22Rekne im Pilat: »Što ću dakle učiniti s Isusom, koji se zove Krist?« Reknu mu svi: »Neka se raspne!« 23A on upita: »Tľ što je zla učinio?« A oni su još jače vikali: »Neka se raspne!« 
24Vidjevši Pilat da ništa ne postiže, nego da nastaje sve veći metež, uze vodu te opere ruke pred svjetinom govoreći: »Nedužan sam od krvi ove! Brinite se za to sámi!« 25A sav narod nato odgovori: »Krv njegova na nas i na djecu našu!« 26Tada im pusti Barabu, a Isusa, pošto su ga izbičevali, predade da se raspne.

Isusa izruguju
27Potom upraviteljevi vojnici uvedoše Isusa u dvor upraviteljev i skupiše oko njega cijelu četu. 28Svukoše ga i zaogrnuše skrletnim plaštem. 29I spletoše vijenac od trnja te mu ga staviše na glavu, a u desnicu trsku. Pokleknuvši pred njim, izrugivahu mu se govoreći: »Zdravo, kralju židovski!« 30I popljuvavši ga, uzeše trsku te ga udarahu njome po glavi. 31A kad mu se narugaše, svukoše mu plašt, odjenuše mu njegove haljine i odvedoše da ga raspnu.

Raspeće
32Izlazeći nađoše nekoga Cirenca, imenom Šimuna, pa ga prisiliše da mu ponese križ. 33I dođoše na mjesto zvano Golgota - što znači »Lubanjsko mjesto« - 34i dadoše mu piti vino pomiješano sa žuči. I kad okusi, ne htjede piti. 
35Kad ga raspeše, razdijeliše kockom njegove haljine. 36I sjedeći ondje čuvali su ga. 37A ponad njegove glave staviše napisanu njegovu krivnju: »Ovo je Isus, kralj židovski.« 38Tada raspeše s njime dva razbojnika: jednoga zdesna, drugoga slijeva.

Hule i izrugivanja
39Prolaznici su hulili na njega mašući svojim glavama 40i govoreći: »Ti koji Hram razvaljuješ i za tri ga dana sagradiš, spasi samoga sebe! Ako si Sin Božji, siđi onda s križa!« 41Slično su govorili, izrugujući se, i glavari svećenički zajedno s pismoznancima i starješinama: 42»Druge je spasio, a sebe ne može spasiti! Kralj je Izraelov, neka sada siđe s križa pa ćemo u njega povjerovati! 43U Boga se uzdao! Neka ga sada izbavi ako ga hoće! Tľ nije li rekao: 'Sin sam Božji'?« 44Tako su ga vrijeđali i razbojnici raspeti s njime.

Isusova smrt
45Od šestoga sata nastade tama po svoj zemlji - do devetoga sata. 46O devetomu satu Isus povika jakim glasom: »Eli, eli, lema sabahthani?«, što znači: »Bože moj, Bože moj, zašto si me ostavio?« 47A neki od onih što su ondje stajali, čuvši to, govorili su: »Ovaj zove Iliju.« 48I odmah jedan od njih otrča, uze spužvu, natopi je octom pa je nataknu na trsku te mu je davao da pije. 49A ostali su govorili: »Pusti da vidimo hoće li doći Ilija da ga spasi.« 
50A Isus opet povika jakim glasom i ispusti duh. 
51I gle, hramski se zastor razdrije odozgor dodolje, nadvoje; zemlja se potrese i stijene raspuknuše, 52i grobovi se otvoriše, i mnoga tjelesa svetih pokojnika bjehu uskrišena 53te, izašavši iz grobova poslije njegova uskrsnuća, uđoše u Sveti grad i mnogima se pokazaše. 54A kad stotnik i oni koji su s njime čuvali Isusa vidješe potres i što se dogodi, prestrašiše se veoma te rekoše: »Ovaj uistinu bijaše Sin Božji!« 
55A ondje, izdaleka promatrajući, bijahu mnoge žene koje su Isusa slijedile iz Galileje poslužujući mu. 56Među njima bijaše Marija Magdalena, i Marija Jakovljeva i Josipova majka, i majka sinova Zebedejevih.

Isusov ukop
57A kad se spusti večer, dođe neki bogat čovjek iz Arimateje, imenom Josip, koji i sâm bje Isusov učenik. 58On pristupi k Pilatu i zaište Isusovo tijelo. Pilat tada zapovjedi da mu se preda. 59I Josip uze tijelo, povi ga u čisto platno 60te položi u svoju novu grobnicu koju bijaše izdubio u stijeni. Potom na vrata grobnice dokotrlja velik kamen i ode. 61A bijaše ondje Marija Magdalena, i druga Marija; sjedile su nasuprot grobu.

Straža na grobu
62Sutradan, dan poslije Priprave, glavari svećenički i farizeji sabraše se kod Pilata 63te rekoše: »Gospodaru, sjetismo se da onaj varalica još za života kaza: 'Poslije tri dana bit ću uskrišen.' 64Zapovjedi dakle da se grob osigura do trećega dana da ne bi noću došli njegovi učenici, ukrali ga pa rekli narodu: 'Uskrišen je od mrtvih.' Tako će posljednja prijevara biti gora od prve.« 65Pilat im reče: »Stražu imate! Idite i osigurajte kako znate.« 66Oni otiđoše i osiguraše grob: zapečatiše kamen i postaviše stražu.

Uskrsnuće Isusovo
28 Po suboti, o svanuću prvoga dana u tjednu, dođe Marija Magdalena i druga Marija pogledati grob. 2I gle, nastade jak potres, jer anđeo Gospodnji siđe s neba, pa pristupi i otkotrlja kamen. I sjedio je na njemu. 3Izgled mu pak bijaše kao munja, a njegova odjeća bijela kao snijeg. 4Stražari uzdrhtaše od straha pred njim i postadoše kao mrtvi. 5A anđeo reče ženama: »Vi se ne bojte! Jer znam da tražite Isusa raspetoga. 6Nije ovdje! Uskrišen je, kao što reče. Dođite, pogledajte mjesto gdje bijaše položen, 7pa brzo pođite i javite njegovim učenicima: 'Uskrišen je od mrtvih i gle: ide pred vama u Galileju. Ondje ćete ga vidjeti.' Evo, rekoh vam.« 8A one brzo, sa strahom i velikom radošću, otiđoše od groba i otrčaše javiti njegovim učenicima. 
9Kad gle, a to im Isus dođe u susret, pa im reče: »Zdravo!« One mu pristupiše, obujmiše mu noge i pokloniše se. 10Tada im Isus progovori: »Ne bojte se! Idite i javite mojoj braći neka pođu u Galileju. Ondje će me vidjeti.«

Prijevara glavara svećeničkih
11Dok su one odlazile, gle, neki od stražara dođoše u grad i dojaviše glavarima svećeničkim sve što se dogodilo. 12Oni se sabraše sa starješinama na vijećanje, uzeše mnogo novca pa dadoše vojnicima, 13govoreći: »Recite: 'Njegovi učenici dođoše noću i ukradoše ga dok smo mi spavali.' 14A ako za to dočuje upravitelj, mi ćemo ga uvjeriti i učiniti da budete bez brige.« 15Oni uzeše novac i učiniše kako ih poučiše. I pronese se ta priča među Židovima sve do dana današnjega.

Ukazanje u Galileji i poslanje učenika
16Jedanaestorica učenika otiđoše u Galileju na goru kamo im je Isus zapovjedio. 17Kad ga ugledaše, pokloniše se. A neki posumnjaše. 18Isus im pristupi i prozbori: »Dana mi je sva vlast na nebu i na zemlji. 19Idite dakle i učinite učenicima sve narode, krsteći ih u ime Oca i Sina i Duha Svetoga, 20učeći ih da drže sve što sam vam zapovjedio. I evo, ja sam s vama u sve dane do svršetka svijeta.«