Naslov i pozdrav
1 Pavao, Silvan i Timotej crkvi Solunjanā u Bogu Ocu i Gospodinu Isusu Kristu. Milost vam i mir!

Zahvala Bogu za Solunjane
2Zahvaljujemo uvijek Bogu za sve vas, spominjući vas u svojim molitvama, neprestance 3se sjećajući vašeg djela vjere i truda ljubavi i postojanosti nade u Gospodina našega Isusa Krista pred Bogom i Ocem našim, 4znajući, od Boga ljubljena braćo, za izabranje vaše; 5jer naše Evanđelje nije došlo k vama samo u riječi nego i u sili i u Duhu Svetome, i s punim uvjerenjem, kao što znate kakvi smo među vama zarad vas bili. 6I vi ste postali nasljedovatelji naši i Gospodnji, prihvativši Riječ u nevolji mnogoj, s radošću Duha Svetoga, 7te tako postadoste uzor svim vjernicima u Makedoniji i Ahaji. 8Doista, od vas je riječ Gospodnja odjeknula ne samo u Makedoniji i Ahaji nego se vaša vjera u Boga i na svako mjesto proširila - te tako nema ni potrebe da o tome govorimo. 9Jer oni sami o nama izvješćuju na kakav smo doček naišli kod vas i kako se od idolā k Bogu obratiste, da služite Bogu živomu i istinskomu, 10i iščekujete s nebesa njegova Sina, koga On uskrisi od mrtvih, Isusa koji nas izbavlja od gnjeva što dolazi.

Pavlova služba u Solunu
2 Sami doista znate, braćo: naš dolazak k vama nije bio zaludan. 2Premda, kao što znate, prethodno štošta pretrpjesmo i bijasmo zlostavljani u Filipima, uz tešku borbu odvažismo vam se, u Bogu našemu, navješćivati Evanđelje Božje. 3Doista, naše ohrabrivanje nije iz zablude, niti je iz nečistote, niti je iz prijevare; 4nego, kao što nas je Bog smatrao valjanima da nam povjeri Evanđelje, tako govorimo - ne kao oni koji nastoje ugoditi ljudima, nego Bogu koji preispituje naša srca. 5Jer nikada, kao što znate, ne nastupismo ni laskavom riječju, ni pritajenom pohlepom - Bog je svjedok - 6niti smo od ljudi tražili slavē - ni od vas, ni od drugih - 7premda smo vam mogli nametnuti svoj ugled, kao apostoli Kristovi. Naprotiv, bijasmo dječica među vama. Kao što majka hrani i njeguje svoju djecu, 8tako vam, ispunjeni ljubavlju prema vama, htjedosmo udijeliti ne samo Evanđelje Božje nego i svoje duše, jer ste nam omiljeli. 9Sjećate se, doista, braćo, našega truda i muke: noću i danju radeći - da ne bismo koga od vas opteretili - propovijedali smo vam Evanđelje Božje. 10Svjedoci ste vi i Bog kako smo se sveto i pravedno i besprijekorno vladali prema vama, vjernicima. 11Kao što znate, svakoga smo od vas, kao otac svoju djecu, 12hrabrili i tješili i zahtijevali da živite dostojno Boga koji vas poziva u svoje kraljevstvo i slavu.
13I mi neprestance zahvaljujemo Bogu i zato što primivši od nas riječ poruke Božje prihvatiste ju ne kao riječ ljudsku, nego - kao što uistinu i jest - riječ Božju koja i djeluje u vama, vjernicima. 14Vi, braćo, doista postadoste nasljedovatelji Božjih crkava koje su u Judeji u Kristu Isusu: i vi pretrpjeste od svojih sunarodnjaka isto kao i oni od Židova, 15koji su ubili i Gospodina Isusa i proroke, i nas progonili, te Bogu ne ugađaju i suprote se svim ljudima 16priječeći nam navješćivati poganima da se spase, dopunjujući uvijek grijehe svoje. Ali se na njih konačno sručio gnjev Božji.

Pavlova čežnja za ponovnim susretom
17A mi, braćo, odijeljeni od vas zakratko - licem, ne srcem - u svojoj velikoj čežnji još više pohitasmo da ugledamo vaše lice. 18Jer smo htjeli doći k vama - a ja, Pavao, i jedanput, i dvaput - no Sotona nas spriječi. 19Jer što je naša nada ili radost ili vijenac dični pred Gospodinom našim Isusom o njegovu dolasku, ako ne vi? 20Jer vi ste naša slava i radost.

Radosne vijesti iz Soluna
3 Zato, ne mogavši više izdržati, odlučismo ostati u Ateni sami, 2i poslasmo Timoteja, našega brata i suradnika Božjega u Evanđelju Kristovu, da vas utvrdi i ohrabri u vašoj vjeri, 3da se nitko ne pokoleba u ovim nevoljama, jer i sami znate da smo za to određeni. 4Doista, kad smo i bili kod vas, unaprijed smo vam kazivali da nam ima trpjeti, što se - kako znate - i dogodilo. 5Stoga i ja, ne mogavši više izdržati, poslah da saznam o vašoj vjeri, da vas nije možda iskušao iskušavatelj te naš trud postao zaludan. 
6A sada, kad se Timotej od vas k nama vratio i javio nam radosnu vijest o vašoj vjeri i ljubavi te da nas se uvijek rado sjećate i čeznete nas vidjeti kao i mi vas - 7zbog toga smo, braćo, po vašoj vjeri, utješeni vama uza svu svoju tjeskobu i nevolju; 8jer sada, kada ste vi postojani u Gospodinu, mi živimo! 9Doista, kojom bismo zahvalom mogli Bogu uzvratiti za vas, za svu radost kojom se poradi vas radujemo pred svojim Bogom, 10noću i danju najusrdnije moleći da ugledamo vaše lice i nadopunimo ono što nedostaje vašoj vjeri? 11A neka bi sâm Bog i Otac naš i Gospodin naš Isus upravio naš put k vama! 12Neka bi pak vama Gospodin dao da ljubavlju rastete i izobilujete, jedni prema drugima i prema svima, kao i mi prema vama, 13te tako utvrdio vaša srca da budu besprijekorna u svetosti pred Bogom i Ocem našim o dolasku Gospodina našega Isusa sa svim svojim svetima. Amen.

Kako živjeti i Bogu ugoditi
4 Najposlije, braćo, molimo vas i preklinjemo u Gospodinu Isusu da - kao što primiste od nas kako vam treba živjeti i Bogu ugoditi, a kako vi i živite - sve više u tome napredujete. 2Jer, znate kakve vam upute dadosmo u Gospodinu Isusu. 3Doista, ovo je volja Božja, vaše posvećenje: da se suzdržavate od bludnosti, 4da svaki od vas zna svoje tijelo posjedovati u svetosti i časti 5- ne u strastvenoj požudi kao pogani koji ne poznaju Boga - 6pa u tomu ne oštećivati i ne iskorištavati svojega brata, jer je Gospodin osvetnik za sve to, kao što vam i prije rekosmo i posvjedočismo. 7Jer nas Bog ne pozva na nečistotu, nego na svetost. 8Zato dakle onaj koji to odbacuje, ne odbacuje čovjeka, nego Boga koji vam i udjeljuje Duha svojega Svetoga. 9Što se pak bratoljublja tiče, nije vam potrebno pisati, jer ste i sami od Boga poučeni jedni druge ljubiti, 10a što doista i činite prema svoj braći u cijeloj Makedoniji. Ali vas ohrabrujemo, braćo, da u tome sve više napredujete. 11I gorljivo nastojte živjeti mirno, svoje činiti te svojim vlastitim rukama raditi - kao što vam zapovjedismo - 12kako biste se ponašali pristojno prema onima vani i ni od koga ne zavisili.

Dolazak Gospodnji i uskrsnuće umrlih
13Ne želimo da budete u neznanju, braćo, o pokojnicima, da se ne žalostite kao ostali koji nemaju nade. 14Jer ako vjerujemo da Isus umrije i uskrsnu, onda će Bog i one koji usnuše u Isusu dovesti zajedno s njime. 15Doista, po Gospodnjoj vam riječi ovo kazujemo: mi živi, preostali za dolazak Gospodnji, zasigurno nećemo preteći pokojnike, 16jer sâm će Gospodin - na glasnu zapovijed, na arkanđelov glas, na zaziv Božje trublje - sići s neba - i umrli u Kristu prvi će uskrsnuti. 17Zatim ćemo mi živi, preostali, zajedno s njima biti poneseni na oblacima u susret Gospodinu, u zrak. I tako ćemo uvijek biti s Gospodinom. 18Stoga ohrabrujte jedni druge ovim riječima!

Dan Gospodnji dolazi
5 Što se pak tiče vremena i časa, nije vam, braćo, potrebno pisati, 2jer i sami točno znate da Dan Gospodnji dolazi baš kao kradljivac noću. 3Dok još budu govorili: »Mir i sigurnost«, zateći će ih tada iznenadna propast, kao trudovi trudnicu, i zasigurno joj neće izbjeći. 4Ali vi, braćo, niste u tami, da bi vas taj dan iznenadio kao kradljivac, 5jer vi ste svi sinovi svjetla i sinovi dana. Nismo ni od noći ni od tame. 6Ne spavajmo dakle kao ostali, nego bdijmo i budimo trijezni, 7jer oni koji spavaju, spavaju noću, i koji se opijaju, opijaju se noću. 8A mi koji smo od dana trijezni budimo, obucimo oklop vjere i ljubavi te kacigu spasonosne nade. 9Tľ Bog nas ne odredi za gnjev, nego za postignuće spasenja po Gospodinu našemu Isusu Kristu, 10koji umrije za nas da, bdjeli ili spavali, zajedno s njime živimo. 11Zato, ohrabrujte jedni druge i izgrađujte jedan drugoga, kao što i činite.

Biti dobri prema svima
12A molimo vas, braćo, da priznate one koji se trude među vama, a koji su vam predstojnici u Gospodinu i opominju vas. 13Cijenite ih nadasve u ljubavi zbog njihova djela. 
Budite u miru među sobom. 14Preklinjemo vas pak, braćo, opominjite nemarne, potičite malodušne, pridržavajte slabe, budite strpljivi sa svima. 15Pazite da tko komu ne uzvrati zlo za zlo, nego uvijek promičite dobro i jedni prema drugima i prema svima. 16Uvijek se radujte. 17Molite bez prestanka. 18U svemu zahvaljujte, jer je to volja Božja za vas u Kristu Isusu. 19Duha ne gasite. 20Proroštva ne prezirite. 21Sve preispitujte, a dobra se držite. 22Od svake se pojave zla uklanjajte! 

Blagoslov i pozdrav
23A sâm Bog mira posvema vas posvetio, i vi se potpuno - duh i duša i tijelo - sačuvali besprijekornima o dolasku Gospodina našega Isusa Krista. 24Vjeran je Onaj tko vas poziva; On će to i učiniti.
25Braćo, molite i za nas. 26Pozdravite svu braću svetim cjelovom. 27Zaklinjem vas Gospodinom da se ova poslanica pročita svoj braći.
28Milost Gospodina našega Isusa Krista s vama!