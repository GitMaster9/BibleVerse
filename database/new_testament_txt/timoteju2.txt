Naslov i pozdrav
1 Pavao, apostol Krista Isusa po volji Božjoj, prema obećanju života koji je u Kristu Isusu, 2Timoteju, ljubljenom sinu: milost, milosrđe i mir od Boga Oca i Krista Isusa, Gospodina našega.

Zahvala Bogu
3Zahvalan sam Bogu komu, još od svojih predaka, služim čiste savjesti, neprestance te spominjući u svojim molitvama noću i danju. 4Sjećam se tvojih suza i čeznem te vidjeti da se ispunim radošću 5imajući na pameti tvoju neprijetvornu vjeru, onu koja je najprije prebivala u tvojoj baki Loidi i tvojoj majci Euniki, a uvjeren sam da je i u tebi. 

Raspiruj milosni dar Božji
6Zbog toga te podsjećam da raspiruješ milosni dar Božji što je u tebi po polaganju mojih ruku. 7Jer nije nam Bog dao duha bojažljivosti, nego sile, ljubavi i umjerenosti. 8Ne stidi se dakle svjedočanstva Gospodina našega, ni mene, njegova sužnja, nego se zlopati zajedno sa mnom za Evanđelje, po sili Boga 9koji nas je spasio i svetim pozivom pozvao, ne po našim djelima, nego po svojemu naumu i milosti koja nam je dana u Kristu Isusu prije vječnih vremenā, 10a sada se očitovala pojavljenjem Spasitelja našega Krista Isusa. On Öbesnaži smrt, a zasja životom i neraspadljivošću - po Evanđelju 11za koje sam ja postavljen propovjednikom i apostolom i učiteljem. 12Zbog toga ovo i trpim ali se ne stidim; doista, znam komu sam povjerovao i uvjeren sam da je on moćan sačuvati povjereni mi polog za onaj Dan. 13Uzorom neka ti budu zdrave riječi što si ih od mene čuo, u vjeri i ljubavi što su u Kristu Isusu. 14Dobri polog što ti je povjeren čuvaj po Duhu Svetom koji prebiva u nama. 

Vijesti
15Svi koji su u Aziji, to znaš, okrenuše se od mene; među njima Figel i Hermogen. 16Neka bi Gospodin dao milosrđe Oneziforovu domu, jer mi je često duh podizao i nije se stidio mojih okova, 17već me je, došavši u Rim, usrdno potražio i pronašao. 18Dao mu Gospodin da nađe milosrđe kod Gospodina u onaj Dan. A koliko mi je u Efezu poslužio, ti vrlo dobro znaš.

Riječ Božja nije okovana
2 Ti se dakle, sine moj, jačaj u milosti koja je u Kristu Isusu. 2A ono što si od mene čuo po mnogim svjedocima, to predaj vjernim ljudima koji će biti podobni i druge poučiti. 3S njima se zlopati kao dobar vojnik Krista Isusa. 4Nijedan se, koji vojuje, ne upleće u poslove svagdanjeg života kako bi ugodio vojskovođi. 5A natječe li se tko, ne dobiva vijenca ako se zakonito ne natječe. 6Poljodjelac koji se trudi treba prvi od plodova primiti. 7Shvati što govorim, jer će ti Gospodin dati razumijevanje u svemu. 
8Sjeti se Isusa Krista, uskrsla od mrtvih, od potomstva Davidova - po mojem Evanđelju, 9za koje se zlopatim sve do okova, kao zločinac. Ali riječ Božja nije okovana! 10Stoga podnosim sve poradi izabranih, da i oni zadobiju spasenje - koje je u Kristu Isusu zajedno s vječnom slavom.
11Vjerodostojna je riječ: 
ako doista s njime umrijesmo, 
s njime ćemo i živjeti; 
12ako ustrajemo, 
s njime ćemo i kraljevati; 
ako ga zaniječemo, 
i on će zanijekati nas; 
13ako ne budemo vjerovali 
 - on vjeran ostaje, 
jer ne može sebe zanijekati.

Pravo postupati s riječju istine
14Na sve to podsjećaj i pred Bogom ih zaklinji da ne bude rječoborstva; ničemu ne koristī, a na propast je slušateljima. 15Uznastoj da pred Boga pristupiš prokušan, kao radnik koji se nema čega stidjeti, koji pravo postupa s riječju istine. 16A svjetovna naklapanja izbjegavaj - jer će se nastavljati u još većoj bezbožnosti, 17i njihova će riječ kao rak-rana tijelo gutati. Od njih su Himenej i Filet, 18koji zastraniše od istine govoreći da je uskrsnuće već bilo te nekima prevraćaju vjeru. 19Ipak stoji čvrsti temelj Božji, noseći ovaj pečat: »Poznaje Gospodin one koji su njegovi« i »Nek odstupi od nepravde svaki koji imenuje ime Gospodnje.« 
20U velikoj kući nema pak samo zlatnih i srebrnih posuda nego i drvenih i glinenih; jedne su časne, a druge nečasne. 21Ako se dakle tko očisti od toga, bit će posuda časna, posvećena, korisna Gospodaru, pripravljena za svako dobro djelo. 
22Od mladenačkih strastvenosti bježi, a teži za pravednošću, vjerom, ljubavlju, mirom, s onima koji iz čista srca prizivlju Gospodina. 23Luda i neobuzdana prepiranja odbijaj; znaš da rađaju svađama. 24A sluga se Gospodnji ne smije svađati, nego mu je biti nježan prema svima, sposoban poučiti, zlo podnijeti; 25s blagošću preodgajati protivnike, ne bi li im Bog podario obraćenje poradi spoznanja istine 26kako bi se trijeznosti povratili iz đavlove zamke - u kojoj ih drži ulovljene, pod svojom voljom.

Obličje pobožnosti bez sile
3 Ali znaj ovo: u posljednjim će danima nastati teška vremena, 2jer će ljudi biti samoljupci, srebroljupci, hvastavci, oholice, hulitelji, neposlušni roditeljima, nezahvalni, nepobožni, 3bešćutni, nepomirljivi, klevetnici, neobuzdani, goropadni, neljubitelji dobra, 4izdajice, naprasiti, naduti, ljubitelji užitka više nego ljubitelji Boga. 5Imaju obličje pobožnosti, ali su se njezine sile odrekli. I tih se kloni! 
6Doista, od njih su i oni koji se uvlače u kuće i zarobljuju ženice opterećene grijesima, vođene različitim požudama; 7one uvijek uče, ali nikada ne mogu doći do spoznanja istine. 8I kao što se Janes i Jambres suprotstaviše Mojsiju, tako se i ovi suprotstavljaju istini, ljudi pokvarena uma, neprokušani u vjeri. 9Ali neće dulje napredovati, jer će njihovo bezumlje postati očito svima, kako bje i u onih.

Pavao i Timotej
10A ti si me slijedio u nauku, u ponašanju, u naumu, u vjeri, u strpljivosti, u ljubavi, u postojanosti; 11u progonstvima, u patnjama što me zadesiše u Antiohiji, u Ikoniju, u Listri; kakva sam progonstva podnio, i od svih me izbavi Gospodin. 12A i svi koji hoće živjeti pobožno u Kristu Isusu, bit će progonjeni, 13a zli ljudi i vračari napredovat će sve više u zlu - zavodeći, a i sami zavedeni. 
14Ali ti ustraj u onome što si naučio i u što si uvjeren, znajući one od kojih si naučio, 15i da od malena poznaješ sveta Pisma, koja te mogu učiniti mudrim za spasenje po vjeri - koja je u Kristu Isusu. 16Svako Pismo, bogoduho, također je korisno za poučavanje, za ukor, za popravljanje, za odgoj - onaj u pravednosti, 17da čovjek Božji bude spreman, opremljen za svako dobro djelo.

Pavao zaklinje Timoteja 
4 Zaklinjem te pred Bogom i Kristom Isusom, koji će suditi žive i mrtve, njegovim pojavljenjem i njegovim kraljevstvom: 2propovijedaj Riječ, pristupaj im - bilo kad je zgodno ili nezgodno - dokazuj, ukoravaj, opominji - sa svom strpljivošću i poukom. 3Jer doći će vrijeme kada oni neće podnositi zdrava nauka, nego će oko sebe po vlastitim požudama okupljati brojne učitelje da im golicaju uši; 4i od istine će uho odvraćati te se bajkama okretati. 5Ti pak budi trijezan u svemu, zlopati se, izvrši djelo navjestitelja Evanđelja, službu svoju ispuni posvema!

Dobar sam boj bio 
6Doista, ja se već izlijevam kao žrtva ljevanica, i došlo je vrijeme mog odlaska. 7Dobar sam boj bio, trku dovršio, vjeru sačuvao. 8Čeka me odsad vijenac pravednosti koji će mi u onaj Dan dati Gospodin, pravedni sudac, i ne samo meni nego svima koji s ljubavlju iščekuju njegovo pojavljenje.

Posljednje preporuke
9Nastoj uskoro doći k meni. 10Jer me Dema, zaljubivši se u sadašnji ovaj svijet, ostavio i otišao u Solun; Krescencije u Galaciju, Tit u Dalmaciju. 11Luka je jedini sa mnom. Marka uzmi i dovedi sa sobom, jer mi je koristan za službu. 12Tihika sam pak poslao u Efez. 13Kabanicu koju sam ostavio u Troadi kod Karpa, donesi kad dođeš, i svitke, osobito pergamene. 14Kovač Aleksandar nanio mi je mnoga zla. Gospodin će mu uzvratiti po njegovim djelima. 15Njega se i ti čuvaj jer se veoma usprotivio našim riječima.
16Za prve moje obrane nitko ne bje uza me, nego me svi ostaviše. Ne uračunalo im se! 17Ali je Gospodin stao uza me i ojačao me da bi se po meni navještenje moglo potpuno pronijeti i svi ga narodi mogli čuti; i izbavljen sam iz lavljih usta. 18Gospodin će me izbaviti od svakoga zla djela i spasiti za svoje nebesko kraljevstvo. Njemu slava u vijeke vjekova! Amen.

Pozdravi i blagoslov
19Pozdravi Prisku i Akvilu i Oneziforov dom. 20Erast je ostao u Korintu, a Trofima sam ostavio bolesna u Miletu. 21Nastoj doći prije zime! Pozdravlja te Eubul, Pudencije, Lino, Klaudija i sva braća. 22Gospodin s duhom tvojim! Milost s vama!